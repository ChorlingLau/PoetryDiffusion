一七令|山，耸峻，回环。沧海上，白云间。商老深寻，谢公远攀。古岩泉滴滴，幽谷鸟关关。树岛西连陇塞，猿声南彻荆蛮。世人只向簪裾老，芳草空馀麋鹿闲。
一丛花|小园花事太匆匆。浑不见春红。沉沉院落溶溶月，隔珠帘一样玲珑。雅素不妆，秾华汰尽，悄倚粉墙东。冰魂飘泊尚流踪。蝶意也都慵。重门云护无人到，只诗情息息相通。冷雪几枝，余香一线，无语咒斜风。
一剪梅|暖日烘梅冷未苏。脱叶随风，独见枯株。先春占早又何如。玉点枝头，犹自萧疏。江北江南景不殊。雪里花清，月下香浮。他年调鼎费工夫。且与藏春，处士西湖。
一叶落|莲落叶。新生月。制来也伴烧灯节。红帮三寸香，芳心一星热。一星热。莫向孤眠爇。
一寸金|秋入中山，臂隼牵卢纵长猎。见骇毛飞雪，章台献颖，臞腰束缟，汤沐疏邑。筤管刊琼牒。苍梧恨帝娥暗泣。陶郎老憔悴玄香，禁苑犹催夜俱入。自叹江湖，雕龙心尽，相携蠹鱼箧。念醉魂悠扬，折钗锦字，黠髯掀舞，流觞春帖。还倚荆溪楫。金刀氏尚传旧业。劳君为脱帽篷窗，寓情题水叶。
一斛珠|铜彝绣箔。风流不到临春阁。婆娑清影来岩壑。梅魄兰魂，香染九秋萼。蕊仙拥下青瑶幕。粟肌透入黄金约。有人奚酉逢鱼摸。欲插还羞，重把鬓云掠。
一枝春|瘦管黄芦，镂青花持比枣心输巧。虚尖最渺，一线爪痕分帽。睛窗入手，念辛苦张骞携到。合付与屏背珠娘，晓镜画眉真好。鼠须有时慵扫。向梳边瞥见，喻麋重饱。灯障小帜，垂露悬针多少。香奁玉笥，算从此更添吟草。乘馀兴砑幅蛮笺，细描海岛。
一萼红|阁轻阴。算春如过翼，白发不胜簪。雪散梁园，云迷津树，多少鸥梦浮沈。况方唱风波难定，枝拣尽何处稳栖禽。我附轻舠，君乘片席，江上重临。何意屧廊香径又，梗飘萍合，再订同心。玉蕊寒梅，天香丛桂，林屋许与追寻。负初服朝衫未脱，五湖游抛掷抵千金。他日买山，同归潭水非深。
一落索|小桃风撼香红碎。满帘笼花气。看花何事却成愁，悄不会春风意。窗在梧桐叶底。更黄昏雨细。枕前前事上心来，独自个怎生睡。
丁香结|香袅红霏，影高银烛，曾纵夜游浓醉。正锦温琼腻。被燕踏暖雪惊翻庭砌。马嘶人散后，秋风换故园梦里。吴霜融晓，陡觉暗动偷春花意。还似。海雾冷仙山，唤觉环儿半睡。浅薄朱唇，娇羞艳色，自伤时背。帘外寒挂澹月，向日秋千地。怀春情不断，犹带相思旧子。
七娘子|□波飞□□□向。□□□□□□□样。拥鼻微吟，捋须遐想。□□□□□□上。会须加数□□酿。□□□□□□□涨。美满孤帆，轻便双桨。中分□□□□往。
万年欢|葛井丹明，西来金母，霓旌云旆。移下瑶池，竹外一壶秋水。菊□香留宿醉。看后夜冰轮满桂。貂蝉映虹玉称觞，遂初堂上佳会。娇孙彩衣聚戏。指明年八十，儿额先记。要比庄椿，八数更加千倍。好是皇恩锡类。许东殿首舆扶至。君臣庆齐侍慈颜，万年欢对尧世。
万里春|千红万翠。簇定清明天气。为怜他种种清香，好难为不醉。我爱深如你。我心在个人心里。便相看老却春风，莫无些欢意。
三台|苏样青衫淡紫，宫妆小袖微红。郎住温柔乡里，妾住娉婷市中。
三台（大曲）|见梨花初带夜月，海棠半含朝雨。内苑春不禁过青门，御沟涨潜通南浦。东风静细柳垂金缕。望凤阙非烟非雾。好时代朝野多欢，遍九陌太平箫鼓。乍莺儿百啭断续，燕子飞来飞去。近绿水台榭映秋千，斗草聚双双游女。饧香更酒冷踏青路。会暗识夭桃朱户。向晚骤宝马雕鞍，醉襟惹乱花飞絮。正轻寒轻暖漏永，半阴半晴云暮。禁火天已是试新妆，岁华到三分佳处。清明看汉宫传蜡炬。散翠烟飞入槐府。敛兵卫阊阖门开，住传宣又还休务。
三奠子|怅神光奕奕，天上良宵。花露湿，翠钗翘。风回鸾扇影，愁满紫云轺。恨相望，虽一水，隔三桥。朱弦寂寂，心思迢迢。人未老，鬓先雕。翻腾惊世故，机巧到鲛绡。凉夜永，箫声咽，篆烟飘。
三姝媚|娇云含靓雨。正金明池边，润回芳础。十里风荷，绕苑墙西望，翠深银浦。绰约红衣，频问讯韶年三五。半晌阴岑，又绮日笼金，尽收绡雾。休更怜侬心苦。看品字花开，绿幡低护。润脸融酥，照玉波如镜，晚霞娟楚。笑倚三妃，浑不似湘天风露。愿借红房十丈，双栖翠羽。
三字令|秋色里，画屏空。晚来风。杨柳瘦，海棠红。月移帘，帘锁月，两朦胧。人未散，曲先终。听归鸿。银甲冷，玉弦松。坐无聊，眠也罢，莫惺忪。
三登乐|南北相逢，重借问古今齐楚。烛花红夜阑共语。怅六朝兴废，但倚空高树。目断帝乡，梦迷雁浦。故人疏梅驿断，音书有数。塞鸿归过来又去。正春浓，依旧作天涯行旅。伤心望极，淡烟细雨。
三部乐|林秃山髡，扫木叶一空，似头新沐。蛎墙薜荔，凌乱诗人吟屋。未岁寒松柏先凋，岂梅花五月，笛声飞玉。横汾帆乱，又唱大风一曲。更伤拣枝旅雁，当月昏水阔，冷餐寒宿。许教垒完檐幕，焰支窗烛。问尘襟涤除几斛。身世泪真盈一掬。梁月照色，荒三径多少余绿。
上林春令|云海苍茫前路。烟语隔薜萝双户。主人鸡黍多情，似劝我息劳小住。寻春枉事蜡屐去。芳草径是春来处。尘心流水同闲，准备听疏钟零杵。
上林春慢|伊洛清波，嵩山秀色，共与皇家为瑞。挺生异质，亲逢盛旦，簪缨旧传家世。雁炉烟里，罩一段照人清气。灿金章映紫绶，自是真官标致。把朝廷缙绅屈指。有谁人似得，多才多艺。片言悟主，封侯赐璧，君王自为知己。暂来卧治。况廊庙正多虚位。看登庸，辅圣主万年康济。
上行杯|草绿风低羊白，心绪似乱纵狼豺。梁上泠泠三尺冷，藤痴蔓病，恨如山，人似削，寂寞梅萼，天霁云开。
下水船|尽日廉纤雨。寒意时侵庭户。过了端阳，裁缝尚迟衫纻。问征路。淮水轻装北渡。还指燕云深处。漫回顾。袖里长杨赋。谁道今时不遇。金爵觚棱苕峣，际天如故。待休务急整归鞭千里，应识闺中凝伫。
且坐令|花渐落。趁早寻佳约。舣舟柳岸春怀绰。是处闻弦索。向晚归来，门荒径悄，翻成落寞。笺恨了，寄书谁托。盟言在，敢忘却。清阴低覆莺雏乐。抵不住东风恶。轻棉才脱。须重著。怕情随衣薄。
东坡引|红蕤光欲耀。紫树云争绕。携来岭海邯郸道。得人怜惜早。得人怜惜早。玉绳低处，罗帷未晓。却此际情深多少。从今消受檀郎抱。一宵残梦了。一宵残梦了。
东风第一枝|绿酒新醅，黄柑旧俎，看春不到尘土。镜涯关了闭门，黛色暗愁琐户。榆关柳塞，料不是东风行处。误玉人羌笛旗亭，唱入少年金缕。青未上凤鞋丽句。红乍惹燕钗茸绪。已怜挑荠多阴，更堪采兰倦侣。花风廿四，第一记今番无雨。算钿箫犹恋红梅，待等带伊寻去。
东风齐著力|苦被莺摧，频招燕妒，乃许消停。伶俜瘦损，耐得到春深。挨遍风风雨雨，飘零处有泪无声。凭谁问东皇去后，冷落重门。清露乞慈云，已负了今生任委轻尘。断肠草色，凄入一痕青。狼藉残红零乱，鹃声里偏又黄昏。伤心地，埋愁难觅，填恨难平。
两同心|楚乡春晚。似入仙源。拾翠处闲随流水，踏青路暗惹香尘。心心在，柳外青帘，花下朱门。对景且醉芳尊，莫话消魂。好意思曾同明月，恶滋味最是黄昏。相思处，一纸红笺，无限啼痕。
个侬|怨个侬，元是被生小家私抛掷。红粉飘零，乌衣流浪，怯坠絮点萍浮迹。歌藉天仙，花随人圣，省绿绮西楼，宝钗南国。秀靥移春，醉眸流盼，反拨惹轻狂蜂蝶。解事窥帘，尽欢场风情遍阅，无奈禁院烟笼，巫山梦隔。天涯莫觅。正黛敛螺凝愁碧。一寸相思，十分自惜，忍寂寂秋宵难值。淡月梧桐，微云河汉，怕小径弓斜，苍苔石滑。髻凤金摇，袜鸳罗湿，似舞柳柔腰欹侧。幸得黄衫，向侯门赚肩偷脱。从此燕伴隐居，柴关静擘。
中兴乐|天街灯火绣帘重。去年今日曾逢。斜蹴纤罗，相思暗通。别后云山数峰。怅离踪。旧游不再，梦中芳草，春雨茸茸。
临江仙|玉貌香腮天赋与，清姿不假铅华。素芳寻在五陵家。欲知春信息，庾岭一枝斜。别有玲珑潇洒处，月梢淡影笼遮。休教羌笛一声嗟。宫妆犹未似，留取意无涯。
临江仙引|花影云拖地，夜痕似水，月色如银。约邻女，瓣香卜紫姑神。黄昏，环肥燕瘦惊鸿影，满院钗裙。侬心事，想柔情欲诉，细语难闻！温存，满庭瓜果，酹向花下芳魂问。今生薄命，未卜他生？丫鬟，春风料峭空庭外，犹怯衣单。送神去，且呼姊妹，灰纸齐焚。
临江仙慢|拜石悯忠寺，古苔列碣，花雨疏寮。牡丹过枝边梵夹诗瓢。寻巢。换新燕乳，初蝉响咒竹生苗。经行处怕梦梁重写，铅泪轻抛。何朝。分金布地，曾见安史天骄。纵磨将碑字旧迹难销。魂招。奈前游侣，风流远步屧声遥。成凄断问韭花凝式，还吊僧乔。
丹凤吟|俊赏霜花腴谱，韵起孤弦，秋蓬书客。兰荃盈抱，宜称赋情南国。歌成鬓改，老怀慵问，度厄莺花，招人萝薜。自著闲身句里，未忍伤春，春去留泪沾臆。却遣天涯怅望，暮云顿合无尽碧。袖底瑶华满，晦鸡鸣风雨，心素能惜。沧洲期在，落月照梁颜色。蔓草王风，身世感共低垂头白。几时把臂，迎梦江路识。
乌夜啼|自古多愁处，无如客舍难堪。薄情一片云遮面，摇落在江潭。杜宇空啼泪血，春风不送征骖。飞扬跋扈今如此，搔尽发鬖鬖。
乾荷叶|干荷叶，色苍苍，老柄风摇荡，减了清香。越添黄。都因昨夜一场霜，寂寞在秋江上。
二色宫桃|镂玉香苞酥点萼。正万木园林萧索。惟有一枝雪里开，江南信更凭谁托。前年记赏登高阁。叹年来旧欢如昨。听取乐天一句云，花开处且须行乐。
二色莲|梦坠南陌，风近寒食，春在帘底。过江雁足，云朵带来天际。破却重阴万匝，看盥手琅函初启。何用苦加餐饭，凭君且歌分米。吴淞岁时纪。一片哀鸿唳。曾拥阶下袂。布囊未敛，人影半衔鱼丽。负腹真成重累。怪孺子朝舂无计。都付与，昌黎恨，西塘涕泪。
二郎神|浪花皱石，飐夜月欲移还定。想白苎烘晴，黄蕉摊雨，人整斜巾照领。剪断鲛绡何人续，黯梦想秋江风冷。空露渍藻铺，云根苔甃，指痕环影。重省。五湖万里，谁问烟艇。料宝像尘侵，玉瓢珠锁，羞对菱花故镜。领略鸦黄，破除螺黛，都付渚苹汀荇。春醉醒，暮雨朝云何处，柳蹊花径。
于飞乐|想轻纨，初弃也，汉院初秋。早班姬吹动新愁。奈秋千，力倦后，香汗微流。春中解佩，只消承杨柳风柔。唱舞衣，歌扇句，凝望云头。怎禁他满月难镂。问卿卿，将新箑，买向梁州。寄来妆阁，写些儿小字银钩。
云仙引|第五重天，初三夜月，轻舟小泛群星。青冥近，白榆生。仙游不须秉烛，夜半天街都是灯。双翼下边，邓林影暗，银汉波明。无人同赏新晴。看圜幕光华如水晶。一盖银盆，左旋如毂，老我无声。生计云间，淡怀世外，且听仙姬吹玉笙。放歌相和，对初弦月，短笛低横。
五福降中天|喜元宵三五，纵马御柳沟东。斜日映珠帘，瞥见芳容。秋水娇横俊眼，腻雪轻铺素胸。爱把菱花，笑匀粉面露春葱。徘徊步懒，奈一点灵犀未通。怅望七香车去，慢辗春风。云情雨态，愿暂入阳台梦中。路隔烟霞，甚时还许到蓬宫。
五綵结同心|樱丹铺锦，李绛舒绡，慵添醉晕如霞。浓抹当新暑，华妆焕瓜架记取夭斜。南塍风细繁英碎，天浆迸红满溪涯。依稀似珊瑚火齐，载来域外人家。马铃乍联仙侣，漫回黄转赤，碧陇分芽。多子胡麻伴，长羞柰争诧赐U秋衙。传餐休厌寒酸味，朱门臭蓬户应加。银刀快，花瓷霜匕，素纤密意些些。
人月圆|将圆已放圆时彩，更不待团圞。芳华豆蔻，娉婷恰似，好好当年。秋光几易，贞元人老，殿阙依然。及时须赏，阴晴难定，欲买无钱。
伊州三台|水村月淡云低。为爱寒香晚吹。瘦马立多时。是谁家茅舍竹篱。三三两两芳蕤。未放琼铺雪堆。只这一些儿。胜东风千枝万枝。
伊州令|西风昨夜穿帘幕。闺院添消索。最是梧桐零落。迤逦秋光过却。人情音信难托。鱼雁成耽阁。教奴独自守空房，泪珠与灯花共落。
传言玉女|不道春深，蓦地悄寒犹怯。梦回欹枕，弄瓶花眼缬。孤馆向晚，伴我无聊一霎。烘窗斜照，上弦初月。待觅欢悰，乍思量恨又结。艳歌人去，早红销翠歇。情怀渐疏，那有春云能熟。知音何处，荡愁天阔。
伤春怨|总负空空想。总是伤心模样。便是复花开，怕已人花相忘。有情成虚妄，岁岁如花葬。何必念东风，又赚我心波漾。
佳人醉|宴语頩颜小霁。妆罢脂匀香细。乍曲弹流水。朱弦高韵，散荡空际。舞袖翩翻，又素雪随风飘起。停阶砌。众中遥指。堪羡媚容，柔情天腻。U笑殊东里。眇含睇。如愁如寐。绣枕厌厌夕倚。
使牛子|精亏魄散游漾。把天真变成虚妄。逐境性昏沉，苦海忙忙任流浪。前程路险如何向。劝汝等早修无上。无上遍知明，明照离数焕师旷。
侍香金童|短梦何如，绿树迷平楚。梦眼外荷裳凝伫。鱼浪碎天蛟暗舞。一枕萍风，两舷蒲雨。夜何如，楼塞空腔灯似吐。纸烬飘摇书自语。城市失魂霞试锯。十日还煎，万窗先瞽。
侧犯|翠屏四障，倚舷侧耳听猿啸。微笑。指故国今携故人到。行云朝暮处，楚峡留祠庙。回棹。对万叶江枫弄斜照。平生胜赏，笔底迢年少。翻羡此，乱离中千里共探讨。待约功成，甲兵都扫。缚屩支筇，几时休了。
促拍满路花|多才夸李白，美貌说潘安。一朝成万古，又徒闲。如何猛省，心地种仙蟠。堪叹人间事，泡沫风灯，阿谁肯做飞仙。莫思量骏马与高轩。快乐任天然。最坚似松柏更凋残。有何凭据，谁易复谁难。长啸青云外，自嗟自笑，了无恨海愁山。
促拍采桑子|平楚正苍然。骅骝一去放金鞭。如今烟锁行人路，江头陇上，秋云木叶，离思无边。灵鹊噪庭前。便安排锦瑟华筵。朝朝空作凝妆望，楼头过了，征鸿几阵，泪眼频穿。
保寿乐|和气暖回元日，四海充庭琛贡至。仗卫俨东朝，郁郁葱葱，响传环佩。凤历无穷，庆慈闱上寿，皇情与天俱喜。念永锡难老，在昔难比。六宫嫔嫱罗绮。奉圣德坤宁俱备。箫韶动钧奏，花似锦，广筵启。同祝宴赏处，从教月明风细。亿载享温U，长生久视。
倒垂柳|晓来烟露重，为重阳增胜致。记一年好处，无似此天气。东篱白衣至，南陌芳筵启。风流曾未远，登临都在眼底。人生如寄。谩把茱萸看子细。击节听高歌，痛饮莫辞醉。乌帽任教，颠倒风里坠。黄花明日，纵好无情味。
倒犯|百尺凤皇楼，碧天暮云初扫。冰华散缟。双鸾驾镜悬空窈。婆娑桂影，香满西风阑干悄。渐玉魄金辉，飞度千山表。饵玄霜醉琼醥。身在九霄，独步丹梯，飘飘轻雾窎。缥缈广寒殿，觉世山河小。爱十二琼楼好。算谁知消息盈虚道。任地久天长，今古无私照。但仙娥不老。
倚西楼|薄醉黄昏偏又醒，斜月楼头星色暝。寸心难剪一分愁，双眼尚馀千点冷。何事殷勤浑不知，却把深情猜薄幸。连宵踪迹莫追寻，分作一半梦痕一半影。
倚阑人|清明池馆，芳菲渐晚，晴香满架笼永昼。翠拥柔条，玉铺繁蕊，袅袅舞低襟袖。秀蓓凝浩露，疑挂六铢衣绉。檀点芳心，体薰清馥，粉容宜捻春风手。肯与芝兰共嗅。向夜阑凝月，洞户花别是素芳依旧。剪取长梢，青蛟喷雪，挽住晓云争秀。楼上人未去，常恐风欺雨瘦。红绡收取，举觞犹喜，窨得醺醺酒。
倦寻芳|晚花飏蕊，新涨添痕，芳序轻换。寂寞东园，春事去来谁见。点屐长愁苔径滑，穿林惊又禽声变。掩帘栊，试香心宛转，暗灰残篆。看槛外沈阴如墨，恻恻生衣，寒意犹恋。漫想薰风，肠断绿云天远。午枕时攲归梦熟，屏山闲倚吟情倦。话相思，付空梁调雏双燕。
倾杯乐|玉笛吹花，翠楼藏柳，春寒二月犹恶。病旅建邺，久别故国，怯晚来杯酌。流莺不管兴亡事，道六朝如昨。千门万户，斜照里隔叶闲关相约。醉托繁弦急管，等闲陶写，翻被东风觉。数旧曲经过，风流何处，有丹青图貌。锦瑟尘生，铜壶更断，一霎思量著。画阑角。看月上女墙旋落。
倾杯令|船影双桥，衣香一水，相逢酒怀潇洒。苹波远，古渡秋冷，醉笛飘灯，凉枝沁夜。枉年年抛却青溪花月，旧泪闭铜仙，翠尊空把。楚客何意，征袍即今犹未卸。对素心，霜襟堪话。怅马蹄鸡声，都催人老，漫惜清尘明镜，那堪满眼沧洲画。知此恨谁写。翻怊怅题曲楼台，催诗亭榭。关山似梦空游冶。
倾杯近|梦醒朱楼镇锁，残日留斜影。向晚西风渐止，绕廊花叶静。尘封象管，弦断金徽何日整。伫徘徊，鸟啼虫语满荒径。宝钗分，篆烟烬，密誓嗟难省。镜换容华，带损腰围新来更。浮踪浪迹，不似年年秋期定。纵思归，更堪归路永。
偷声木兰花|禽声得意喧清昼。一线朝阳窗隙透。风漾帘旌。檐溜犹闻滴沥声。满庭花木增妍好。出浴美人眉黛扫。等是羁留。风日融和便减愁。
催雪|梅坼寒苞，风送怨笛，楚客魂迷曲水。正晓月窥帘，梦云飞起。一剪锦屏幽影，对绛蜡摩挲同心佩。任茗烟轻袅，炉香渐冷，琐窗深闭。醅丽，漾绿蚁。漫醉扶瘦筇，悄临荒砌。向冰罅枯苔，暗窥生意。且趁新晴小立，草萌处青浮鹅绒被。凝望久湖旷天低，叩铗更弹酸泪。
兀令|春色江南空自好。落英风扫。催送春归早。记当日巡檐，索共梅花笑。同倚绿萼横枝，婀娜钗鬟小。看月斜参晓。别恨无穷相会少。鬓华先老。云断巫山杳。待密密真珠，写向殷勤道。几夕杨叶楼中，乳燕双飞到。梦一池春草。
入塞|好时光。正晴温只薄妆。向海棠花下，凝立自调簧。花也香。鬓也香。悄悄沿花过画廊。猛抬头浑欲断肠。背人屏后酒盈觞。春正长。梦正长。
八六子|照江城。海南明月，盈盈还带潮生。念芳草凄迷梦路，垂杨遮断春程。岁华暗惊。茗柯一醉愁醒。身世枭卢抛掷，仙缘鸡犬飞升。蓦梦觉层楼无端风雨，羲和鞭日，天昊移海，久拚如铁刚肠绕指，随波畸迹飘萍。忆云扃。鹧鸪又啼数声。
八声甘州|又零星旧雨会清秋。把酒话高楼。忆望城冈上，废营老庙，曾几藏修！正值膏旗逐走，镰斧震神州。白日青天下，国步多忧。浩荡东风远播，奋书生意气，粪土王侯。尽摩拳擦掌，呼喊绕街头。叫长空风飞云起，挽乾坤旋转向吾俦。休回首，顾萧萧发，且尽三瓯。
八宝妆|修尾摇金，秀毛拖碧，记得左芬曾赋。山草蛮花西子县，谁网千丝萦住。筠笼携到秣陵，罗幕深围，犀钉象稷重重护。髣髴临鸾顾影，山鸡翔舞。凭仗画手心情，太湖石畔，调铅杀粉描取。怕织就九张机杼。问横幅丈馀能否。难染遍圆文綷羽。试寻萧史修箫谱。更买个珠娘，春纤镇日指伊去。
八归|苔藏绿篆，枫堆红锦，僧影冷坐瘦石。暮寒似恋无人处，更把几层砖塔，舍为鸦宅。竹里穿来惊路断，早四面都围青雪。最爱听脆响敲时，误道玉钗折。幽绝还堪眺远，蟂矶荻港，指点风帆如叶。一鸥飞处，一豚吹处，浪与芦花争白。叹浮生似梦，且办孤琴两吟屐。愁来否试凭高看，六代青山，如今华了发。
八拍蛮|卅载战争成大功。笔端能貌气沈雄。试看雪山三万仞，红旗插上最高峰。
八节长欢|莽莽尘寰。众人皆扰，有客能闲。感时惊病久，思归放愁宽。上元宴集空回首，谱新声绝胜花间。珍重传来小笺，先道平安。前宵皓月圞圆。步空庭尽我流连。邻舍尽安眠。知梦里，几多离合悲欢。更谁会，把斯情写上吴笺。须打叠，倡予和汝，莫让当年。
八音谐|云暗少城东，看夕阴昏处，新绿初显。惆怅独归路，送天边春眼。湘水泛舟何时，早燕子分明樯上见。算别后便佳期误了，垂杨如线。七载西山看暮云，料旧梦无迹，郡斋苔暖。游屐更迢遥，独啼鹃相唤。有些残剩山川，对暮色付教天管。客里放春归，讶道楚江潮满。
六丑|正秋心欲碎。怕暗里流年轻掷。雪衣梦惊，严霜摧锦翼。泪黦香迹。莫问家何在，彩云天远，望赤城仙国。春襟翠羽湔芳泽。啮锁朱栊，巾车紫陌。前尘更堪追惜。记梳翎顾影，英盼花隔。予怀疏寂。伴窗虚唾碧。世外青鹓杳，无信息。关河解慰词客。共销凝五夜，此情何极。添香稻几欹风帻。学吟遍好句弓衣起舞，画屏山侧。邛池远梦溯归汐。掩故笼替诵波罗密。知难度得。
六州|尧传舜，盛事千古难并。回龙驭，辞凤掖，北内别有蓬瀛。为天子父，册鸿名。万年千岁福康宁。春秋不说楚冥灵。莱衣彩戏，汉殿玉卮轻。宸游今不见，烟外落霞明。前回丁未，雾塞神京。正同符光武中兴。擎天独力扶倾。定宗庙，保河山，乾坤整顿庚庚。功成了，脱屣遗荣。访崆峒空与丹庭。笑挹尘寰不留行。吾皇哀恋，泪血洒神旌。肠断涛江渡，明日稽山暮云，东望元陵。
六州歌头|维摩病起，兀坐等枯株。清晨里，谁来问，是文殊。遣名姝。夺尽群花色，浴才出，酲初解，千万态，娇无力，困相扶。绝代佳人，不入金张室，却访吾庐。对茶铛禅榻，笑杀此翁臞。珠髻金壶。始消渠。忆承平日，繁华事，修成谱，写成图。奇绝甚，欧公记，蔡公书。古来无。一自京华隔，问姚魏竟何如。多应是，彩云散，劫灰馀。野鹿衔将花去，休回首河洛丘墟。漫伤春吊古，梦绕汉唐都。歌罢欷歔。
六幺令|暗尘初敛，孤馆嫌秋燠。重阳竟无风雨。试把吴山沐。还恨佳时病久，负却邻醅熟。不须□逐，篱边客杳，应惜无人对丛菊。登高休望故国，日落云遮目。怊怅老去难留，愿服蓝田玉。空道悲秋易解，却唱思归曲。良辰遥卜，明年须健，自起持尊向花嘱。
六花飞|寅杓乍正，瑞云开晓，罩紫府宫殿。圣孝虔恭，率宸庭冠剑。上徽称天明地察，奉玉检璇耀金辉，仰吾君，亲被衮龙，当槛俯旒冕。中兴明天子，舜心温U，示未尝闲燕。礼无前比，出渊衷深念。赞木父金母至乐，万亿载日月荣光俱欢忭。罗绮管弦开寿宴。
兰陵王|纸窗黑。草际寒螀唧唧。东城路淡月暝烟，丛木黄芦弄秋色。闲情自脉脉。怕听一声邻笛。长吟罢散步小桥，远水遥天互凝碧。三年倦游客。但舟舣江亭，马系山驿。征衫怕杀西风急。拚万种离恨，五更幽梦，空囊短剑返故国。早年少头白。萧瑟。暗悲戚。睹旧菊新松，犹自相识。病中岁月成虚掷。怅曲巷蓬户，依然岑寂。牢愁无限，问此际，怎忘得。
内家娇|冉冉斜晖，滔滔逝水，花影雾中重看。书城坐拥，人海深藏，未觉年芳催换。旧顿劫尘渐冷，樊楼夜灯仍烂。问阵鸿为底凌云作势，频写离怨。放眼。乾坤游子倦。料买醉，河桥畔。有春星零乱。照马上单衣，镜中皱面。缥缈高丘途回，凄凉暮笳声变。定赢得一曲迷阳，凤兮独自长叹。
冉冉云|倚遍阑干弄花雨。卷珠帘草迷芳树。山崦里几许云烟来去。画不就人家院宇。社寒梁燕呢喃舞。小桃红海棠初吐。谁信道午醉醒时情绪。闲整春衫自语。
凄凉犯|凄凉断角吹残戌，匆匆复送今夕。旧诗未检，新桃漫写，暗愁空积。梅花自逸。又偷泄东风信息。奈天寒冷竮翠袖，鹤外黄岑寂。还忆浔江上，剑倚珠灯，醉倾春碧。弓衣换否？怅年华瘦腰知得。猛听荒鸡，定惊起江湖倦客。念家山，铁甲未解泪满臆。
减字木兰花|爱情浩荡。捉来双雀交她放。笑指翩翩。粉蝶飞来草上眠。依依弄影。且趁月圆歌意永。我比春宵。侬梦如花色更娇。
凤凰台上忆吹箫|甜似饧黏，缝如钿合，泥团捏作春人。幻炉烟双袅，一气难分。尔汝喁喁私语，勾郎问欲吐还吞。窗儿下，才梭媚眼，又贴轻身。情亲。不经意处，多半是佯羞，半是微嗔。更背灯偎傍，泥酒温存。赠答相怜形影，形影外别有前因。将心换，罗衣怕寒，纤手双扪。
凤凰阁|问花神何事亭亭素玉。忍抛冷艳在空谷。笑领东风无路，着意拘束。困杀您霜寒露宿。年年无计，早把春光占足。此情和恨半含蹙。谁似我，去空回，一样幽独。好记取待惊郎目。
凤孤飞|一曲画楼钟动，宛转歌声缓。绮席飞尘满，更少待金蕉暖。细雨轻寒今夜短，依前是粉墙别馆。端的欢期应未晚，奈归云难管。
凤归云|问苍天为何急切召君回。不管世间，多少泪如催。风雅年华，高尚事业，举世敬文魁。鹤驾此番潇洒，风神何日，再临燕赵诗台。精深哲思，峻洁弦歌，仁心绣口，谈笑风生，细数诗家事，有清裁。回首行程，五十七载，伟业共欢哀。立德立言高远，默然身退，纵情舒意蓬莱。
凤来朝|逗晓看娇面。小窗深弄明未遍。爱残朱宿粉云鬟乱。最好是帐中见。说梦双蛾微敛。锦衾温酒香未断。待起难舍拚。任日炙画栏暖。
凤楼春|金屋好丰标。两袖红绡。扇轻摇。微风拂拂动眉梢。蝴蝶几对风骚。最爱扑他愁不着，向花下空招。翠云翘。无限妖娆。回鬟遮面，秋波偷注，知音自解相挑。愿向深闺，并持纨素坐良宵。仁风频扇，骨冷魂销。
凤池吟|万丈巍台，碧罘罳外，衮衮野马游尘。旧文书几阁，昏朝醉暮，覆雨翻云。忽变清明，紫垣敕使下星辰。经年事静，公门如水，帝甸阳春。长安父老相语，几百年见此，独驾冰轮。又凤鸣黄幕，玉霄平溯，鹊锦新恩。画省中书，半红梅子荐盐新。归来晚，待赓吟殿阁南薰。
凤衔杯|梦魂时逐莺飞起。记那日曲阑斜倚。剪绿裁红薄暖轻寒际。情不断双蛾翠。柳花秾，晓风细。空织就回文难寄。携手当时拾句寻芳地。惯拈来憔悴。
凤鸾双舞|慈元殿薰风宝鼎，喷香云飘坠。环立翠羽，双歌丽调，舞腰新束，舞缨新缀。金莲步轻摇彩凤儿，翩翻作戏。便似月里仙娥谪来，人间天上，一番游戏。圣人乐意。任乐部箾韶声沸。众妃欢也，渐调笑微醉。竞奉霞觞，深深愿圣母寿如松桂。迢递。更万年千岁。
凭阑人|一棹平湖皱有痕，有女罗衣浣水云。沾衣天上云，浣云舟上人。
击梧桐|沈碧桐阴，穿廊覆坐，每忆佳人凭几。扣著朱弦，自撚春葱，数曲宫商相继。惊飞翠雀翩翻，更听潇洒松风时起。为恐高山，未遇知音，又把新声重理。渐入秋来，繁枝如剪，可惜风摇霜委。漫太息龙门瘦干，谙尽孤生滋味。偶拾阶前片叶，题将幽恨倩谁寄。最苦是嵇琴罢奏，柔丝还紧系。
别怨|声满秋风。度燕云关塞重重。怎孤飞万里，偏迟书字慰愁侬。听汝宵深梦不浓。故国芦花岸，曾相识冷月明中。归期未定，泥痕何日重逢。又穷途霜紧，愁水宿，稻梁空。
剑器近|为谁瘦？夜雪压秋江蒲柳。为谁病荷羸藕？落红厚。别春后。漫记取韶华锦绣。无端为谁僝僽？雨痕透。风骤。倚楼斜日陡。重台掩月，历历是笑语灯窗茂。慵燃烟卷梦青衫，怕河桥旧株，误妆琼蕊相候。立残更漏。屈指心声，又待迟迟永昼。泪珠暗湿星盈袖。
剔银镫|昨夜一场风雨。催促牡丹归去。孙武宫中，石崇楼下，多情怎生为主。真疑洛浦。云水算杳无重数。独倚阑干凝伫。香片乱沾尘土。争似当初，不曾相见，免恁恼人肠肚。绿丛无语。空留得宝刀剪处。
剪牡丹|破镜重圆，分钗合钿，重寻绣户珠箔。说与从前，不是我情薄。都缘利役名牵，飘蓬无定，翻成轻负。别后情怀，有万千牢落。经时最苦分携，都为伊甘心寂寞。纵满眼闲花媚柳，终是强欢不乐。待凭鳞羽，说与相思，水远天长又难托。而今幸已再逢，把轻离断却。
劝金船|流泉宛转双开窦。带染轻纱皱。何人暗得金船酒。拥罗绮前后。绿定见花影，并照与艳妆争秀。行尽曲名，休更再歌杨柳。光生飞动摇琼甃。隔障笙箫奏。须知短景欢无足，又还过清昼。翰阁迟归来，传骑恨留住难久。异日凤凰池上，为谁思旧。
十二时慢|太平时。御华夷。躬听断破危疑。春秋鼎盛，U声乐游嬉。日升繁机。长驾远驭垂。意在轩羲。恢六典斥三垂。有殊尤绝迹，盛德魄周施。方将缀缉声诗。U皇纲，明帝典，绍累圣重熙。高拱无为。事难知。春色盛，逼千秋嘉节，忽闻玉几。颁命彤闱。厌世御云归。翊翠凤，驾文螭。缥缈难追。侍臣宫女，但攀慕号悲。玉轮动，指嵩伊。龙镳日益远空游，汉庙冠衣。惟盛德巍巍。镂玉册，传青史。昭示无期。
十月桃|蟠桃三熟，正清霜吹冷，爱日烘香。小试芳菲，时候无限风光。洛滨老人星见，□少室云雾开祥。丹青万汇，熊兆昆台，凤举朝阳。向元枢曾辅岩廊。记名著金瓯，位入中堂。梦熟钧天，屡惊颠倒衣裳。黄发更宜补衮，归去定军国平章。管弦珠翠，兰玉簪缨，岁岁称觞。
十样花|陌上风光浓处。日暖山樱红露。结子点朱唇，花谢后，君看取。流莺偏嘱付。
千年调|人无百年人，刚作千年调。待把门关铁铸，鬼见失笑。多愁早老。惹尽闲烦恼。我醒也，枉劳心，谩计较。粗衣淡饭，赢取暖和饱。住个宅儿，只要不大不小。常教洁净，不种闲花草。据见定乐平生，便是神仙了。
千秋岁|石榴萱草。占住年光好。早茉莉，香庭表。中泠泉试汲，阳羡茶添笑。江岸远，踏穿海岳襄阳老。返景楼台倒。恍惚龙宫到。流不去，金焦小。清凉开法界，花雨霏微了。闲半日，鹤林欲订濂溪考。
千秋岁引|蓬山青鸟，枉寄相思字。劳燕东西等闲事。侬情深似桃花水。朗情薄似桃花纸。白头吟，秋扇赋，休相拟。了不羡朱翁他日贵。更不望连波今日悔。身似井桐别秋蒂。玉环领略夫妻味。双文通达夫妻例。笑不是，啼不是，难为计。
升平乐|水阁层台，短亭深院，依稀万木笼阴。飞暑无涯，行云有势，晚来细雨回晴。庭槐转影，纱厨两两蝉鸣。幽梦断枕，金猊旋热，兰炷微薰。堪命俊才俦侣，对华筵坐列，朱履红裙。檀板轻敲，金樽满泛，纵交畏日西沉。金丝玉管，间歌喉时奏清音。唐虞景，尽陶陶沈醉，且乐升平。
华清引|重重珠幕护窗纱。春思方佳。一种娇慵如梦，微闻莺语哗。丁香轻掩扣微差。绿云半侧堆鸦。枕痕红晕重，不敢见菱花。
华胥引|碧浮春盖，黄点秋旗，细芳泛月。露委残钗，烟梳高髻曾戏折。几度宿寄山房，□曲尘云屑。香入蜂须，蜜房风味应别。刍酒浮汤，爱霏霏粉黄清绝。嫩苞新子，凭谁香歌五粒。只怕东风吹尽，长萧萧黄发。独鹤归来，满庭零乱金雪。
卓牌子|池荷锁残粉。池畔立西风渐紧。无意画出秋容，便任新月牵愁，暮寒欺鬓。相忘终不忍。拌独对菱花瘦损。拟待小阁重凭，紫萸堪插，归鸿定还成阵。
卓牌子近|酷惹相思，厌厌闷煞春昼。对细袅丝丝垂柳。摇曳雾雨中间，莺燕前后。顾睡起，舞还慵，腰渐瘦。痴心透。肯约宫砂长守。凝望眼穿云，凭阑倦绣。病乃愁成，离情往往中酒。消磨在整天厮候。
南乡一剪梅|休倚碧栏杆，笛里梅花五月寒。渺邈冤魂无著处，苔满阶前，血黯碑前。空谷晚生烟，莽莽丛林月到难。险梦惊回柯已烂，仙客棋残，骚客心残。
南乡子|盛事易荒寒。杰阁孺亭鼎足三。赣水苍茫西岭碧，腾欢。老圃深堂丛桂间。小憩得幽探。静拂游尘参个山。不尽诗承光画壁，融涵。四海交流象外观。
南州春色|清溪曲，一株梅。无人偢睬，独立古墙隈。莫恨东风吹不到，著意挽春回。一任天寒地冻，南枝香动，花傍一阳开。更待明年首夏，酸心结子，天自栽培。金鼎调羹，仁心犹在，还种取无限根荄。管取南州春色，都自此中来。
南歌子|瞬目迷千劫，扬眉隔万山。一真分瑞出双关。混入华元，到此有何难。隳质飞金翼，凝阳透玉环。惺然洗觉梦魂间。云去无心，物外独清闲。
南浦|书剑忆游梁，廿六番春风吹老尘世。华发两相看，依稀认，曾是故人名字。天涯海角，断云心绪重提起。梦梁旧事。空惆怅当年，飞花流水。休言老去情怀，尚兀自埋头，虫鱼丛里。宾戏漫腾嘲，文章力犹傲并时侪辈。华严万劫，后千秋想知谁会。祝君有喜。清游共扶将，门生儿子。
卜算子|质比后凋松，特禀凌寒操。淬励冰霜脸自丹，喜得迎阳到。间向野塘开，引出山花闹。笔挟东风与播芳，齐唱春光好。
卜算子慢|春光渐老，花事半残，忽又落红飞起。蜀魄声嘶，柳色白门浓未。问龙蛇底事争闲气。怕大地狐鸣鹿逐，长留赧黛难洗。各有鸥盟契。曾携手悲歌，碧云宫里。渚照温犀，竟露怪头妖尾。莽抟风谁解颠鹞意。纵说得千钧一发，奈频来萋斐。
占春芳|帘挑起，眸相顾。柳上看青微。那里春烟半树，燕身剪过垂枝。可是故人儿，约今天衔着青泥。攒来于我生红豆，稍解相思。
厅前柳|养就玄霜圃，问东君曾放瑶英。回首蓝桥路，遍琼城。横斜影，照人明。飘香信玉溪仙佩晚，同新月步入西清。冰质枝头袅，更轻盈。分春色，赠双成。
厌金杯|风软香迟，花深漏短。可怜宵画堂春半。碧纱窗影，卷帐蜡灯红，鸳枕畔。密写乌丝一段。采苹溪晚。拾翠沙空，尽愁倚梦云飞观。木兰艇子，几日渡江来，心目断。桃叶青山隔岸。
双双燕|旧年社日，向聚燕台边，送君归去。杏花开罢，迟日园林春暮。又栩栩梁间住。听一片呢喃相诉。不嫌U舍荒凉，来伴京尘凄楚。柳絮。池塘何处。看玉剪交飞，乱冲花雨。主人谢客，辛苦旧巢将护。莫待新雏成羽。更去傍红楼朱户。且自掠水衔泥，睡足一庭香雾。
双声子|浦滨萧国，白门燕市，堪怜南北奔劳。频年羁旅，萧斋岑寂，素娥屡伴无聊。金兰协好，倾别绪，曾共良宵。欢难再，境全改，茫茫幽恨难消。看长空，星静云幕卷，桂轮拥出重霄。金波扬彩，银蟾横影，多情未把人抛。奈孤帏独守，消瘦了，旧日丰标。开窗邀取，婵娟可愁，碧落风高。
双头莲|华鬓星星，惊壮志成虚，此身如寄。萧条病骥。向暗里消尽当年豪气。梦断故国山川，隔重重烟水。身万里。旧社凋零，青门俊游谁记。尽道锦里繁华，叹官闲昼永，柴荆添睡。清愁自醉。念此际付与何人心事。纵有楚柂吴樯，知何时东逝。空怅望，鲙美菰香，秋风又起。
双头莲令|晨来披卷味酸辛，草木郁幽芬。问天搔首益沾巾，何处著羁魂。江间急桨往来频，旧事久成尘。年年风景属闲人，谁解吊灵均。
双瑞莲|虹梁香雾里。爱绿净停桡，娟花初蕊。花底依依，看煞飘风香袂。底似文禽倚昵。明媚影缀脂成对。摇镜水。碧云罨画，溅珠圆起。今岁百二韶光，恰宫数春多，湖怜天丽。和鸣戢翼，占取莺期燕会。好割晴漪半亩，放画舫烟波消醉。明月底。梦也稳饶情思。
双雁儿|空空色色形形。风袅袅，月亭亭。深深款款，依依恋恋，燕燕莺莺。人人往往悤悤过，笑纷纷琐琐斤斤。停停妥妥，孜孜媚媚，世世生生。
双韵子|朱旗电耀，广场洞启，群喧初定。阵穿九曲珠还，看曼衍鱼龙迥。烟霏净。铙歌竞。涵素魄山河动影。太平此日同欢拌，醉杀秋宵永。
双鸂鶒|拂破秋江烟碧。一对双飞㶉鶒。应是远来无力。捎下相偎沙碛。小艇谁吹横笛。惊起不知消息。悔不当时描得。如今何处寻觅。
受恩深|性乱因醪误。精枯缘色妒。眼神伤败，被财役住。鼻浊如何，只为气使馨清去。浮世人难悟。殢四事相牵，沦落苦处。达士怡然殊不顾。上净真心，于下元阳坚固。左养取青龙，右边白虎。咆哮做。都总来攒聚。便成结金丹，大罗归去。
古调笑|春睡。春睡。昨夜东风沈醉。起寻碧玉搔头。笑问萧郎见不。不见。不见。祇在珊瑚枕畔。
古香慢|疏帘卷雨，小榭吹凉，横幅烟景。翠亚田田，半碍舞红窥镜。占断一湾香浦，未许渔儿管领。只容他水鸟浅浴，叶南叶北栖并。谁得似幽居诗境。簟枕风多，午眠初醒。班竹窗阴，白袷几回斜凭。未见采芳人，算还少波心裙影。短桥边，镇闲煞载花方艇。
合欢带|令巍巍一段风流。看情性忒温柔。记得河桥曾识面，两凝情欲问还羞。沈吟半晌，蝉敧舞鬓莺涩歌喉。到黄昏饮散，□虽未语，心已相留。纱窗低转，红袖同携，随花归去秦楼。酒力难禁花易软，聚眉峰点点清愁。瞋人笑语，朦胧娇眼，䰀鬌扶头。醒来时月转西厢，隔窗犹听箜篌。
吊严陵|送春人去，呼酒朋来，轻红碎栉。早是雨过，南园凄栗。吹薤露冷，煨芋梦残，忍觅黄炉前匹。镫灺谁工买愁笔。绣出畹兰最苦，难掩骚心宕逸。怅故里移情，长淮引疾，清夜罢哀唧。休诘。荒江异时肠断，燕支记惹娥眉嫉。金庭花妥，胡麻饭U，仙影灵湫龙悉。分毡剩感赆恤，絮■天涯泪溢。莽暮烟起。青剡自遥衰草密。
后庭宴|鸟雀喧阗，亭台闭阒，窗儿坐得残阳黑。孤帆灯影应无眠，江风凄咽渔舟笛。籍君林下风清，消我回肠痴癖。而今依旧，重叠新愁入。何日梨花酒，再听夫人瑟。
后庭花|华灯火树红相斗。往来如昼。桥河水白天青，讶别生星斗。落梅秾李还依旧。宝钗沽酒。晓蟾残漏心情，恨雕鞍归后。
后庭花破子|绿树远连洲。青山压树头。落日高城望，烟霏翠满楼。木兰舟。彼汾一曲，春风佳可游。
向湖边|芳草洲前，波皴细縠，冷浸贺家遗宅。一曲清流，是狂奴曾乞。任当年鼓震渔阳，铃霖蜀道，不改湖光澄碧。水底眠来，缅高风未息。我亦生平，雅抱烟霞癖。又千条柳线，漾三分春色。鸭绿粼粼，更新添几尺。荡兰桡，欲与浮鸥敌。恰船似天上坐，来将汰击。渺渺予怀，喜青山犹昔。
品令|一雁惊飞早。逗孤影长天小。水遥山杳，北云过尽，南楼又到。红蓼花明雨洗，楚江岸晓。黏天沙草。带眠宿和烟叫。银河低挂，帘前楼角，人儿懊恼。此后阑干，长倚短凭不少。
哨遍|多病倦游，在家又贫，毕竟如何是。十万钱，骑鹤更扬州，是人间几曾有底。算一生，大都能消几屐，劳神到老成何事。趁齿落已双，发丝在两，归寻闲里滋味。不见青云路有危机。金缕歌声，渐变成悲。待思大东门，忆鹤华亭，悔之晚矣。休，归去来兮，北山幸有闲田地。地瘠宜瓜菜，引泉凿成方沚。这仲子蔬园，三公不换，况东陵自来瓜美。间走马溪头，倚阑垂钓，解衣自濯清泚。酿山泉时复一中之。琴横膝。古淡无弦有音徽。送归鸿暮云千里。蓬莱自古无路，玄圃何时到，只消曲几蒲团，镇日闲庐打U。这乾坤日月，更远游问他王子。
唐多令|丝雨织莺梭。浮钱点细荷。燕风轻庭宇正清和。苔面唾茸堆绣径，春去也奈春何。宫柳老青娥。题红隔翠波。扇鸾孤尘暗合欢罗。门外绿阴深似海，应未比旧愁多。
啰唝曲|偶向江边采白苹，还随女伴赛江神。众中不敢分明语，暗掷金钱卜远人。
喜团圆|轻攒碎玉，玲珑竹外，脱去繁花。尤殢东君，最先点破，压倒群花。瘦影生香，黄昏月馆，清浅溪沙。仙标淡伫，偏宜么凤，肯带栖鸦。
喜春来|梅残玉靥香犹在，柳破金梢眼未开。东风和气满楼台，桃杏拆，宜唱喜春来。
喜朝天|晓云开。睨仙馆陵虚，步入蓬莱。玉宇琼甃，对青林近，归鸟徘徊。风月顿消清暑，野色对江山助诗才。箫鼓宴，璇题宝字，浮动持杯。人多送目天际，识渡舟帆小，时见潮回。故国千里，共十万室，日日春台。睢社朝京非远，正和羹民口渴盐梅。佳景在，吴侬还望，分阃重来。
喜迁莺|银蟾光彩。喜稔岁闰正，元宵还再。乐事难并，佳时罕遇，依旧试灯何碍。花市又移星汉，莲炬重芳人海。尽勾引，遍嬉游宝马，香车喧隘。晴快。天意教人月更圆，偿足风流债。媚柳烟浓，夭桃红小，景物迥然堪爱。巷陌笑声不断，襟袖馀香仍在。待归也，便相期明日，踏青挑菜。
喜长新|秋云朔吹晓徘徊。雪照楼台。梁王宴召有邹枚。相如独逞雄才。明烛薰炉香暖，深劝金杯。庭前粉艳有寒梅。一枝昨夜先开。
喝火令|碧水涵清暑，虹桥沐晚风。柳堤携手赏芙蓉。别后几多思念，七夕寄情浓。叹我秋来病，缁尘每压胸。几回窗下误来鸿。忆里明眸，忆里笑颜红。忆里鬓云披拂，何日更重逢。
四园竹|昏昏瞑色，乱叶拥云扉。渚兰风润，庭桂露凉，香动秋帏。独向闲亭步月，阑干瘦倚，此情惟有天知。纵如其。黄花时节归来，因循已误心期。欲写相思寄与，愁拂鸾笺。粉泪盈盈先满纸。正寂寞，楼南雁过稀。
四槛花|鸳瓦霜浓，兽炉烟冷，琐窗渐明。芙蓉红晕减，疏篁晓风清。睡觉犹眠，怯新寒，仍宿酒，尚有馀酲。拥闲衾。先记早梅糁糁，流水泠泠。须记岁月堪惊。最难管苍华满镜生。心地常自乐，谁能问枯荣。一味情尘揩摩尽，人间世，更没亏成。惟萧散，眠食外，且乐升平。
四犯令|正气歌成诗更烈。字字悲宫阙。石烂海枯心不歇。谁得及铮铮铁。一卷麻沙精妙绝。来历犹能说。我欲读之喉更咽。君试看斑斑血。
四犯剪梅花|垂垂碧柳，拂朱门雨滴银塘芳草。鸦鬓初成，正临风娇小。临流窈窕。映秋水远山眉绕。雾縠烟鬟，湘滨洛浦，辘轳春晓。瘦影亭亭自照。尚怜卿未解，向卿微笑。清浅波纹，怕玉钗轻掉。罗裙半袅。试汲取冷泉多少。皓腕频携，弓鞋半湿，丰姿偏好。
回波乐|回波尔时酒卮，微臣职在箴规。侍宴既过三爵，喧哗窃恐非仪。
国香|十月新阳。喜桃杏秀发，宫殿春香。宝历开图，文母协应时康。诞庆欣逢令旦，向花闱罄列嫔嫱。欢荣是九五，侍膳芳筵，翠扆龙章。天心人共喜，拱三钗瑞彩，同捧瑶觞。禁中和气，都入法部丝簧。一片神仙锦绣，正珠帘高卷云光。遐龄祝亿载，永奉慈颜，地久天长。
垂丝钓|梦仙路杳。壶天初养娇小。旋洗露花，金井清晓。腰细袅。想为春瘦了。枝头巧。换东风旧笑。艳辰回首，花笺无限情调。比花又老。何况人年少。一点关怀抱。樱素好。看有谁解道。
垂杨|秋风信早，有晚蝉细柳，夕阳烟杪。忽唱将离，算程燕楚关河杳。缘谁丝鬓红尘道，戍笳起塞鸿凄草。瞬搏沙只影天涯，剩别肠轮绕。如饮醇醪绝倒，记零露晓窗，夜凉亭沼。半载萍依，东轩风月开愁抱。年华暗换心如捣，猛枨触襟期蓬岛。待重来却话巴山，春漫老。
城头月|盈盈一水离情苦。把袂欣重晤。坐到深更，半钩淡月，却向松梢吐。锦囊添得新词富。炫目蛟龙舞。今夜分吟，明朝惜别，望断江村路。
塞垣春|丽日暄芳野。恣暖意，春衫卸。垂杨拂槛，乱菭侵户，愁景难画。正碧波细细东流也。况落絮，漫天洒。万千言，伤春句，一江清泪能写。回念曩游欢，花阴外无限妍雅。画壁赌新诗，惯沉醉良夜。怅星移往事成雾，那堪问踏青秋千下。月色镇如旧，翠觞慵独把。
塞姑|昨日卢梅塞口，整见诸人镇守。都护三年不归，折尽江边杨柳。
塞孤|蹑花阴，系遍吴绫白。巧剪轻裁难识。棐几琐窗看仅隔。舒皓腕，攀应惜。凝脂雨洗春娇，轻铢晓窥仙客。趁朝光催燕巢急。敲冷玉烛钗，怨错霜柯笛。子美无诗春寂。省识春风长伫立。晴意态，阴颜色。水魂化作清愁，淄易素纷陈迹。已全非眼底朱碧。
塞翁吟|热局并巍膴，朝U辈辈炎炎。偶占取，一身兼。猛做出崇严。自称亦是天骄子，安用退步U谦。君莫恃，浮图好就，遗看封尖。闲拈。书史事，塞翁旧话，荣辱幻教人恨添。屈指算全辽破后，到于今多少尊官，次第都歼。争如野老，寂寞玄亭，卧起厌厌。
声声慢|桐阴重碧，豆叶轻黄，溪沙过雨无泥。尽卷纤云，一钩凉月楼西。寻思昔游历历，记回廊纤手曾携。好风度，爱吹衣香细，点屐声低。谁道离多会少，比露蛩秋蟀，只解凝啼。恨别江淹，旧时南浦都迷。输成双星岁岁，料红墙银汉难跻。孤梦远，尚牵人横阁小梯。
夏云峰|琼结苞，酥凝蕊，粉心轻点胭脂。疑是素娥妆罢，玉翠低垂。化工深意，巧付与别个标仪。怎奈向，风寒景里，独是开时。缘何不与春期。此花又岂肯争竞芳菲。疑雨恨烟，忍见岭畔江湄。冷烟幽艳，曾不许霜雪相欺。只恐向，笛声怨处，吹落残枝。
夏日燕黉堂|绿阴浓。看梅林堕实，荷沼涵空。行过小径，飏习习微风。鸣蝉度曲斜阳下，爱清音故拂丝桐。向名园深处，闲祛尘虑，独釂千钟。好景最难逢。怅秋蟾雾掩，春雨泥融。争如此际，散巾屦从容。余生行乐知无几，幸衰颜借酒能红。待更携翠袖，采新莲子，满泻筠笼。
多丽|缓摇鞭，销魂桥上留连。恰春波鸭头新绿，仓皇便买吴船。就华堂溶溶寿酒，作绣陌草草离筵。倾盖论交，分襟怨别，春风秋月仅经年。都门道纷纷轻薄，馀子政堪怜。夫君妙，心期湖海，意气云天。便明朝拂衣径去，天涯幽恨无边。暮维舟沙鸥飏雪，春市酒淮柳垂烟。绿水迢迢，青山隐隐，浙江云拥洞房仙。对西湖烟浓雨淡，少少占芳妍。归来好，扶摇九万，水击三千。
夜半乐|暮天畏景将下，轻阴城郭，催唤雕鞍去。到万笏尖峰，晚凉佳处。坏云渐展，狂飙骤发，片时丹嶂冥迷，绛河倾注。更迎面砰轰震雷鼓。暗中磴道曲折，蚁磨惊旋，马蹄愁误。怕小小篮舆山灵留住。乱流趋壑，崩厓转石，一肩稳载吟魂，等闲偷度。哓钟外羊肠忍回顾。卧想今夕，犯险虚劳，快心终阻。行不得空惭鹧鸪语。耐炎曦休恨汗湿齐纨缕。还偻指几日消烦暑。邵平瓜买青门路。
夜合花|百紫千红，占春多少，共推绝世花王。西都万户，擅名不为姚黄。漫肠断巫阳。对沈香亭北新妆。记清平调，词成进了，一梦仙乡。天葩秀出无双。倚朝晖，半如酣醉成狂。无言自省，檀心一点偷芳。念往事情伤。又新艳曾说滁阳。纵归来晚，君王殿后，别是风光。
夜游宫|秋气西来岭表。耿不寐忧心如捣。窗外寒空尽茫渺。漫低头，敝庐宽，天地小。走石前阶闹。猛忆起渔阳之操。中夜捶胸欲狂叫。想祢生，脱衣时，当自诮。
夜行船|逗晓阑干沾露水。归期杳画檐鹊喜。粉汗馀香，伤秋中酒，月落桂花影里。屏曲巫山和梦倚。行云重梦飞不起。红叶中庭，绿尘斜□，应是宝筝慵理。
夜飞鹊慢|西风暗吹雨黄叶声边。孤棹冷泊吴烟。津桥星火半明灭，羁人相对迟眠。潇潇又成阵，正山钟搀断，野柝催阑。清愁万点，任篷窗一向无言。凄绝转蓬身世，偏共卧沧江，经岁经年。今夕茫茫云水，波深月黑，何处鸣舷。拥衾剪烛，想芦中梦醒都寒。怕栖乌惊起，明朝揽镜，换了朱颜。
大圣乐|洞引云归，云联嶂起，峰峰不断。笑几番苔滑扶筇，藤袅罥衣绝项，才舒望眼。可惜孙登仙去早，便长啸空山有谁管。小亭畔，爱拂拂天风，衫袖吹满。崖阴更寻细款。试唤起石公情更懒。借圆坡憩影，危流濯足，胜讨莫嫌归晚。历历峭帆吹不落，带一片夕阳红影颤。且留恋，待宵深月明飞盏。
大有|林屋呼烟，石公骑浪，孕奇花孤漱清旦。望湖云，高青缥缈横断。惊涛迸碎万峰影，洞庭红碧螺香满。片帆夜下吴淞，鱼龙正浮天半。溯前度，尊酒畔。霜砌共摊书，苦愁更短。寒食拈莼，记取梦痕零乱。剩绮绪，中宵绽。无端被离情偷换。问何日月底修箫，重携旧伴。
大椿|梅拥繁枝，香飘翠帘，钧奏严陈华宴。诚孝感南极，老人星垂眷。东朝功崇庆远，享五福长乐金殿。兹时寿协七旬，庆古今来稀见。慈颜绿发看更新，玉色粹温，体力加健。导引冲和气，觉春生酒面。龙章亲献龟台祝，与中宫同诚欢忭。亿万斯年，当蓬莱海波清浅。
大酺|对夕阳空，疏烟冷，云锦当窗重织。清秋如客燕，问西园谁分，主人曾识。醉墨乌丝，歌尘彩扇，经眼悲欢狼藉。当时行吟地。算承平年少，就中难觅。但还泊逡巡，矮桥惆怅，盼波能惜。哀时词赋客。蓦回睇天水伤心碧。怕未许随花追步，分柳为邻，好湖山怎消幽寂。忍见离宫月，孤泪接青苔无极。怨零落双鸳迹。今我何世，犹是身闲游历。远箫似闻叹息。
天下乐|雪后雨儿雨后雪。镇日价长不歇。今番为寒忒太切。和天地也来厮鳖。睡不著身心自暗攧。这况味凭谁说。枕衾冷得浑似铁。只心头些个热。
天仙子|曲曲阑干浅浅池。风定帘钩不上丝。玉人春睡损罗衣。云护密，月来迟。谁见风流绝代姿。草绿裙腰山染黛。闲恨闲愁侬不解。莫愁艇子渡江时，九鸾钗，双凤带。杯酒劝郎情似海。
天净沙|良宵一刻千金。水晶宫里沉沉。月姊休教妒影。离情别恨。人间天上同心。
天门谣|天堑休论险。尽远目与天俱占。山水敛。称霜晴披览。正风静云闲平潋滟。想见高吟名不滥。频扣槛。杳杳落沙鸥数点。
天香|涵玉魂清，凝脂骨润，堪怜造化如许。嫩雨初晴，纤云乍破，试遣瑶华低护。锦筝弹罢，青影共吟边樽俎。犹记娇娥半醉，消尽未央歌舞。争知素怀自苦。劫灰寒梦痕无据。那更西风海上，暗来南浦。长忆当年邂逅，正明月瓶花带香露。一片冰心，柔情万缕。
太常引|五云楼观日华东。看天上建章宫。人海混渔龙。比自古中原更雄。紫垣星月，禁阶灯火，朝马闹晨钟。一梦转头空。恍犹在邯郸道中。
太平年|皇州春满群芳丽。散异香旖旎。鳌宫开宴赏佳致。举笙歌鼎沸。永日迟迟和风媚。柳色烟凝翠。唯恐日西坠。且乐欢醉。
夺锦标|凉月横舟，银横浸练，万里秋容如拭。冉冉鸾骖鹤驭，桥倚高寒，鹊飞空碧。问欢情几许，早收拾新愁重织。怅人间会少离多，万古千秋今夕。谁念文园病客。夜色沉沉，独抱一天岑寂。忍记穿针亭榭，金鸭香寒，玉徽尘积。凭新凉半枕，又依稀行云消息。听窗前泪雨潇潇，梦里檐声犹滴。
女冠子|同云密布。撒梨花柳絮飞舞。楼台诮似玉。向红炉暖阁院宇。深庭广排筵会，听笙歌犹未彻，渐觉轻寒，透帘穿户。乱飘僧舍，密洒歌楼，酒帘如故。想樵人山径迷踪路。料渔人收纶罢钓归南浦。路无伴侣。见孤村寂寞，招飐酒旗斜处。南轩孤雁过，呖呖声声，又无书度。见腊梅枝上嫩蕊，两两三三微吐。
好事近|买断一川云，团结樵歌渔笛。莫向此中轻说，污天然寒碧。短篷穿菊更移枨，香满不须摘。搔首断霞夕影，散银原千尺。
好女儿|曲巷连涂，安步忘车。念江南心与秋波远。恁轻泥似茧，断风成阵，小雨如珠。笑我行吟堤上，石桥畔且踟蹰。看劳劳不尽人来去，记清钟古岸，短歌闲渡，明月疏蒲。
好时光|一捻指痕轻染，千片汗色微销。乍醒沉香亭上梦，芳魂带叶飘。照耀临池处，恍上马映多娇。疑向三郎语，时作舞纤腰。
如梦令|日映红蒸香雾。满架芳姿娇护。荏苒却柔枝，蝶舞空沾新露。新露。新露，绰约更怜春暮。
如鱼水|轻霭浮空，乱峰倒影，潋滟十里银塘。绕岸垂杨。红楼朱阁相望。芰荷香。双双戏㶉U鸳鸯。乍雨过兰芷汀洲，望中依约似潇湘。风淡淡，水茫茫。动一片晴光。画舫相将。盈盈红粉清商。紫薇郎。修禊饮且乐仙乡。更归去，遍历銮坡凤沼，此景也难忘。
婆罗门令|百忙里。把新词寄。偷闲里。再写新词寄。点点行行，红笺畔，都成泪。愁远道开看泪如洗。鹃啼苦，春迤逦。折垂杨缕缕情丝系。漫天絮影飘残后，过短巷怕重伫吟辔。梦醒事往，杳隔千里。晚景苍茫，对此。空想欢娱地。尽扫欢娱意。
婆罗门引|隐花裙褶，两人抬起露双钩。香尘踪迹难留。何用东昏贴地，莲瓣满朱楼。有残红软衬，一路风流。卢家莫愁。正步步见娇羞。记取风前旋舞，掌上绸缪。魂销月下，提金缕刬袜殿东头。喜花径玉露初收。
子夜歌|碍歌尘绮苏半面，隔断一帘香雾。恁六代琼枝抛散，尚有荡愁烟橹。桥黯欹虹，笛残邀月，剩曲君能谱。乍艳魄飞入江南，底事丁帘路窄，不容悉驻。琼窗密凉飔夕罥，撇下棋声都误。黄雨苏州，白波扬子，添画销魂树。蓦飘灯近晚酒魂，慵趁潮去。故国河山，凭阑揾泪，只许愁人赋。怕几声吹破兰宵，玉龙哀语。
字字双|床头锦衾斑复斑，架上朱衣殷复殷。空庭明月闲复闲，夜长路远山复山。
孤馆深沉|森森密雨晓来骤，阶下响流泉。看一径菭纹紫色，润余都上花砖。也拟踏屐痕零乱，访远沼新莲。甚时令已将初伏，护寒犹待轻绵。
孤鸾|乱鸦啼歇。正钿瑟空弹，凤箫声咽。为忆梁鸿举案，向谁重说。梦到故园庭院，恰漫天谢庭飞雪。枉自金门待诏，怅椒花颂绝。想少君德曜芳名揭。羡官诰五花，九霄重接。怎向瑶池去，惹安仁凄切。回头玉河春暖，又看看芳菲时节。吟取哀蝉落叶，增几茎华发。
安公子|长天霞潋滟。片帆今夜何许，漠漠沧波万顷，秋色青于染。霜风凄孤剑。休唱渭城旧曲，漫折河桥官柳，离笛听还厌。怎奈别思愔愔，归心黯黯。明朝海角，定有客去沙头店。怕舣船时候，遮莫愁人，迎望烟鬟九点。
安平乐慢|宿雨初收，晓烟未敛，沙堤远引游车。瑶台路近，十里春风，琼树自擅豪华。水曲山椒，拥晴云如梦，暖雪无涯。日午闹蜂衙。支筇芳思交加。溯胜赏前尘，树看人老，清福还羡山家。韶景知无价，洗妆载酒兴非赊。报答瑶姬，争奈得吟情岁差。惜芳菲都来几许，春深怕见飞花。
定西番|可惜健儿身手，疏玉勒，倦金绦，太逍遥。砂碛斜阳如梦，阵云骄复骄。谁傍雪山围猎，试弓刀。
定风波|短策飘飘胜著鞭。携壶与客洗愁颜。兴到为君拚剧饮。狂甚。论诗说剑口澜翻。画烛烧残花影褪，长鲸要使百川干。醉处不知谁氏子。只记。开窗临水便迎山。
定风波慢|自春来惨绿愁红，芳心是事可可。日上花梢，莺穿柳带，犹压香衾卧。暖酥消，腻云亸，终日厌厌倦梳裹。无那。恨薄情一去，音书无个。早知恁么。悔当初不把雕鞍锁。向鸡窗只与蛮笺象管，拘束教吟课。镇相随，莫抛躲。针线闲拈伴伊坐。和我。免使年少，光阴虚过。
宜男草|绿水黏天净无浪。转东风縠纹微涨。个中趣莫遣人知，容我日日扁舟独往。平生书癖已无恙。解名缰更逃羁网。春近也梅柳频看，枝上玉蕊金丝暗长。
宝鼎现|孱颜天半，凤翥鳌护，奇峰突起。望不断重岑叠嶂，暄日晴岚烘暖翠。松如海卷怒涛岩底。飒飒风声盈耳。引竹杖蹁跹翠羽，一径逍遥林际。开轩目极雕龙嘴。海漫漫空水相倚。环岛屿青螺数粒，滉漾金天霞散绮。鸦万点带残阳明灭。云树天边若荠。看往来渔舟收网，薄暮金乌西坠。话旧尚有黄冠，银杏老玉兰花萎。念前游双鉴人归，绕回廊难逝。剩翠盖亭亭阅世。商略诛茅计。洞天悄谩有心期，扰扰尘缘梦里。
宣清|春夜红蕤枕，怪宾鸿月底，哀鸣如昨。惹青衫泪甚时干。引红闺睡何曾着。记得当初，楚天烟水，碧湘楼阁。搀玉轸，和金徽，自分西风冷落。一霎年光，又逢春社，万里乡心作。忆淼淼萧关，茫茫沙漠。故园归欤行乐。花柳江南，尽让他莺啼燕掠。
宴清都|地僻生鼙鼓。哀时意冷鸱寒兔宵度。乱离瘼矣，凉蟾何事，觑入庭户。云罗万里长空，算尚有宾鸿作侣。漫记省塞路崩榛，芜城鲍照曾赋。谁容倦客逃虚，幽兰未谱，寒雁先苦。羁愁万斛，枯禅寸抱，十年来去。高僧指点残塔，入梦里神游旧处。问昔时拚醉春风，柔条在否。
宴琼林|红紫趁春阑，独万簇琼英，尤未开罢。问谁共绿幄宴群真，皓雪肌肤相亚。华堂路，小桥边，向晴阴一架。为香清把作寒梅看，喜风来偏惹。莫笑因缘，见景跨春空，荣称亭榭。助巧笑晓妆如画，有花钿堪借。新醅泛寒冰几点，拚今日醉尤飞斝。翠罗帏中，卧蟾光碎，何须待还舍。
家山好|挂冠归去旧烟萝。闲身健，养天和。功名富贵非由我，莫贪他。这歧路足风波。水晶宫里家山好，物外胜游多。晴溪短棹，时时醉唱里棱罗。天公奈我何。
寰海清|丽景光天，恍然图画，鳌岛蓬仙。今日共欣宴赏，人月同圆。停杯数残漏，欢娱尽翻不觉长夜如年。何须宝马云軿，灭绛烛隔窗，更是鲜妍。流水琤淙，寂寞曲径桥边。谁人有此闲情性？任归来缓步轻穿。百年如一掷，可能经，几婵娟。
寻梅|今年早觉花信蹉。想芳心未应误我。一月小径几回过。始朝来寻见，雪痕微破。眼前大抵情无那。好景色只消些个。春风烂熳却且可。是而今枝上一朵两朵。
寻芳草|有得许多泪。又闲却许多鸳被。枕头儿放处都不是。旧家时怎生睡。更也没书来，那堪被雁儿调戏。道无书却有书中意。排几个人人字。
导引|太霄垂佑，绵宇洽祺祥。秘检焕云章。宸心虔奉崇徽号，茂典迈前王。霞明藻卫列通庄。宝册奉琳房。都人震抃腾谣颂，亿载保欢康。
寿山曲|铜壶滴漏初尽，高合鸡鸣半空。催启五门金锁，犹垂三殿帘栊。阶前御柳摇绿，仗下宫花散红。鸳瓦数行晓日，鸾旗百尺春风。侍臣舞蹈重拜，圣寿南山永同。
寿延长破字令|青春玉殿和风细。奏箫韶络绎。瑞绕行云飘飘曳。泛金尊流霞艳溢。瑞日晖晖临丹扆。广布慈德宸遐迩。愿听歌声舞缀。万万年仰瞻宴启。
寿楼春|霜花腴还魂。忆灵岩唤酒，水瘦烟昏。更忆蛮江听雪，市桥沽春。都老了，翩翩人。旧屐裙。张循王孙。怅埋玉山川，销金岁月，环燕一般尘。秦淮曲，丁帘曛。共招凉藕国，翠雨飘尊。甘向红楼乞食，胜他朱门。黄月晕，围如军。照二萍。吴头吴根。空墨泪模糊，诗痕醉痕。凄满巾。
寿阳曲|蔷薇露，荷叶雨，菊花霜冷香庭户。梅梢月斜人影孤，恨薄情四时辜负。
尉迟杯|晴云绣。绕迤逦雉堞排层岫。凄凉六代烟花，惆怅朱楼红袖。闲门自锁，谁复向长亭问新柳。望归鸿去逐天涯，夕阳偏带明秀。多情十二阑干，怕碧草侵阶，绮思非旧。燕语莺啼都休问，且镇日帘儿共守。无憀是琴丝茗碗，更谁识新霜鸾镜有。但相思弄笛桓伊，一江春水如酒。
小圣乐|绿叶阴浓，遍池亭水阁，偏趁凉多。海榴初绽，朵朵簇红罗。乳燕雏莺弄语，有高柳鸣U相和。骤雨过，珍珠乱撒，打遍新荷。人生百年有几，念良辰美景，休放虚过。穷通前定，何用苦张罗。命友邀宾玩赏，对芳尊浅酌低歌。且酩酊，任他两轮日月，来往如梭。
小重山|谁将颜色斗春工。珊瑚分细蕊满山红。枝枝含笑向东风。偏著意，乔木与孤松。花瓣剪玲珑。山矾开作伴结芳丛。踏青南陌恣游骢。人攀折，低压鬓髼松。
小镇西犯|水乡初禁火，青春未老。芳菲满柳汀烟岛。波际红帏缥缈。尽杯盘小。歌祓禊，声声谐楚调。路缭绕。野桥新市里，花秾妓好。引游人竞来喧笑。酩酊谁家年少。信玉山倒。家何处，落日眠芳草。
少年心|心里人人，暂不见霎时难过。天生你要憔悴我。把心头从前鬼，著手摩挲。抖擞了百病销磨。见说那厮脾鳖热。大不成我便与拆破。待来时鬲上与厮U则个。温存著且教推磨。
少年游|绿云梳罢，碧纱窗里，方自按箜篌。青衣报道，才郎到也，忙步上妆楼。酒沽U醁，杯传鹦鹉，花下递相酬。檀板轻敲，清歌未阕，月上帘钩。
少年游慢|孤舟曾泛月。梦断晴波乍歇。樵路盘蛇，邮堤驰马，穿云阙。迷眼流霞滴，洗雨燕支发。霜酒寒浓，俊游合趁时节。破钵。泉听彻。休误桃源仙窟。一线通天，千寻悬壁，棱山骨。容易秋华老，冷落吴江阔。寄语东皇，重来约探香雪。
尾犯|朱樱捎雨。正短墙云压，一雷轻度。伴他点点，莓苔静迸，参差成伍。抽梢合未，倩谁把篱根护。掩柴门断却人行，小园早又无数。试问绿痕垂处。南塘风，折几许。记紫姜畦畔，载取腰镰，山厨先煮。荐入春蒲丛，分野蕨，年时频误。可曾碍斗草归来，竹间绫袜微步。
山亭宴|宴亭永昼喧箫鼓。倚青空画阑红柱。玉莹紫微人，蔼和气春融日煦。故宫池馆更楼台，约风月今宵何处。湖水动鲜衣，竞拾翠湖边路。落花荡漾愁空树。晓山静数声杜宇。天意送芳菲，正黯淡疏烟逗雨。新欢宁似旧欢长，此会散几时还聚。试为挹飞云，问解寄相思否。
山亭柳|古道长林。万树柳垂金。春渐老，岁时骎。卧病已疏诗卷，闲身尚懒登临。只觉几番微雨，绿遍墙阴。他生来世谁能卜，人间天上费追寻。尘寰事，梦中心。雁背肃霜凉露，鸡声澹月遥岑。独立斜阳影里，著意沈吟。
山花子|天外冥鸿不可招，十年心迹负团瓢。老境苍寒谁慰藉月轮高。懒到冬山惟耐睡，愁呼浊酒等闲浇。赖有梅梢春信逗两三椒。
巫山一段云|雨洗江心镜，无阳午不端。暂将飞白扇盘桓。榴大湿生寒。受水烹枭易，扬鞭U柳难。葵花向日示人看。祗是寸心丹。
市桥柳|欲寄意浑无所有。折尽市桥官柳。看君著上征衫，又相将，放船楚江口。后会不知何日又。是男儿休要镇长相守。苟富贵无相忘，若相忘，有如此酒。
师师令|杏花风壮。村里青帘飏。酒徒结束趁晴光。新制就春衫时样。画榼提携开步障。列高阳池上。绿云清切歌声上。对夭桃无恙。踏青天气丽人多，斗百草风流荡漾。强整接篱杯不放。醉后回头望。
帝台春|银海一色。愔愔绕香陌。紫燕正迷，取次酬春，抛残心力。玉笛萦回昨梦里，似官柳困眠寒食。奈情何，锦幄■芳，雕梁归客。冰丝释。绡又织。镜晕拭。泪偏滴。悔几度风，只当初是，尽付坠红飘碧。愁却多愁且休了，缘则有缘怎消得。对花下玲珑，暂安排将息。
平湖乐|吾家雁浦草堂西。绕屋梅花细。杨柳丝丝钓船舣。旧长堤。关河南望三千里。雪晴池馆，故园此日，尊酒有谁携。
并蒂芙蓉|玉暖霜红，正锦江浪稳，双华开处。无意斗婵娟，任蟾影偷顾。凌波看如洛水，素手相携夜来步。魏王丽赋。信风清佩解甄妃应慕。词中尚谙本事，又嘉莲比瑞，同赓韶■。冷艳耐秋长，胜桃李千数。云屏绣边倚醉，粉洽脂融微薰度。灺对语。是花枝也将人妒。
庆千秋|点检尧蓂，自元宵过了，两荚初飞。葱葱郁郁佳气，喜溢庭闱。惟知降月里姮娥，欣对良时。但见婺星腾瑞彩，年年辉映南箕。好是庭阶兰玉，伴一枝丹桂，戏舞莱衣。椒觞迭将捧献，歌曲吟诗。如王母款对群仙，同宴瑶池。萱草茂长春不老，百千祝寿无期。
庆宣和|蒹葭被洲渚，凫鹜方容与。但闻歌竹枝，不见题鹦鹉。
庆春宫|凫玉封烟，蝉梳抛黛，凤窠旋旋黄昏。流管梅芳，缘屏兰旧，怨蟾不照孤颦。絮繁丝乱，又重叠清寒著人。宫衣添未，催罢鸾笺，销瘦真真。相思化作仙云。捐玦中洲，心事虚陈。伤别啼妆，端忧灵体，蘅皋重梦无因。坠欢寻去，镇呵泪红绵镜尘。回衾镫暗，还数中宵，鹃语残春。
庆春时|半窗阁绣，幺弦罢曲，漫火馀香。玉人此际，妆成无事，才觉日初长。银骢何处，等闲嘶过红墙。莺簧吹转，柳绵飞起，尽日好思量。
庆春泽|艳色不须妆样。风韵好天真，画毫难上。花影滟金尊，酒泉生浪。镇欲留春，傍花为春唱。银塘玉宇空旷。冰齿映轻唇，蕊红新放。声宛转，疑随烟香悠扬。对暮林静，寥寥振清响。
庆清朝|浅草犹霜。融泥未燕，晴梢润叶初干。闲扶短策，邻家小聚清欢。错认篱根是雪，梅花过了一番寒。风还峭，较迟芳信，恰是春残。此境此时此意，待移琴独去，石冷慵弹。飘飘爽气，飞鸟相与俱还。醉里不知何处，好诗尽在夕阳山。山深杳，更无人到，流水花间。
庆金枝|缺月飞上天。老蟾泣，桂香残。结璘愁魄暗中圆。抆清涕，别河山。奔星吊影明河里，讯占梦，闰余弦。饶他璧合又珠联。奈星月，总无言。
应天长|溪南溪北桥横木，赖得行人影孤独。柳数围，传新绿，刚覆三间茆屋。床头栖野鹜，闲个篱边眠犊。黄土矮墙坚筑，安顿初添竹。
应景乐|经年数役。漠漠车尘四起，周广陌。台城下，江流漱烟碛。指樯竿箭立。因念往事，卜宅蓝家庄好，朋游咏朝夕。风景未殊昔。向此感隐隐钟声，似欲破暮霭，飞到相觅。林际徘徊，摇荡心魄。钟阜郁相望，金紫换纯碧。
引驾行|浓春霏雨，繁花酿蕊天将暮。问青楼探芳讯，开樽又成豪举。回睹，正旧识轻盈，新声宛转泛兰浦。紧携手，江乡乍暖，可容栽合欢树。早许。吴阊往事，建业今宵重遇。况岁岁相思，人人不老，忍教孤负。痴顾，愿红妆白发，蓬窗茅屋镇长住。作半世神仙配偶，上瑶台去。
归去来|归去来，归去来。陆行无车，水行无船。足重茧兮，羊肠九折，历绝崄而盘盘。局蹐胁息以休影兮，石壁屹立而不可以攀缘。上窥不测之夭峤兮，而下临无底之深渊。寒风凛凛以切骨兮，朔雪漫漫而涨天。孤猿哀吟其左右兮，而猛虎咆哮乎后先。缅前路之险阻其若此兮，道云远而莫前。悲已往之勤瘁兮，泪流襟而涟涟。归去来，归去来。吾乡虽远兮，及此而犹可以生还。饥寒迫于屡空兮，庶乎安之若命而终保吾之天年。
归国谣|春欲晚，戏蝶游蜂花烂熳。日落谢家池馆，柳丝金缕断。睡觉绿鬟风乱，画屏云雨散。闲倚博山长叹，泪流沾皓腕。
归字谣|眠。彻夜西风到枕边。心意懒，月上水晶帘。
归朝欢|透隙敲窗风摵摵。坐见广庭飞缟白。长安道上正骑驴，蔡州城里谁坚壁。表表风尘物。瑶林琼宇三豪客。对分毫连珠唱玉，竞把诗笺掷。草草杯盘还促席。痛饮狂歌话胸臆。前村昨夜访梅花，东邻休更夸容色。清欢那易得。明朝乌辔升南极。带随车黄垆咫尺，莫作山河隔。
归田乐|引调得甚今日心肠不恋家。宁宁地思量他，思量他。两情各自肯，甚忙咱。意思里莫是赚人U。U奴真个共人。
归自谣|江上立。鸥鹭闲云相共白。波平日暮千峰出。多情今日多回忆。无消息。雪融春信寒梅碧。
彩云归|危亭锁翠倚崇冈。带虚岚故国斜阳。看冷枫暮色馀霞散，波路迥暝入秋乡。更堪催小城寒信，到西风雁行。向此念旧游天远，立尽昏黄。茫茫。登临百感，镇销凝海涨尘荒。昨宵酒醒，何处残笛，又绕空梁。甚百年悲秋未了，只恁风物凄凉。伤心是簪到黄花，绿鬓先霜。
彩凤飞|人立玉，天如水，特地如何撰。海南沈烧著，欲寒犹暖。算从头，有多少厚德阴功，人家上，一一旧时香案。㬠经惯。小驻吾州才尔，依然欢声满。莫也教公子王孙眼见。这些儿颖脱处，高出书卷。经纶自入手，不了判断。
彩鸾归令|青鸟鸣春。翠入遥岑淡画颦。梦边鹭雨遍江漘。涨吟痕。粉光香荫生U娜，月晕风花例嫁婚。一天清露不须匀。满衣巾。
征部乐|酒边花外，驹阴解惜翻虚掷。杳难问双鸳去迹。芳草地沉恨今夕。高唐梦，从头觅。射雀锦屏无的。展望眼隐约红楼，擘钿分钗永相忆。明知际此，飘灯箔冷，时候几人留得。但镜里清光曾睹，柳星朱鸟，残影心头识。幻女床山色。翠羽返倘传音息。恐远书也写离愁，对玉珰慵拆。
御带花|朱朱粉粉春光好，不觉随春开尽。牡丹执友，向翠屏深处，好风传信。粉面三千，齐笑日霓裳成阵。钩栏畔垂垂如雪，浥露尤清润。最是凌晨，一朵朵彻骨浓香，绰约姿韵。玉醅晚浸，更梦寐宜人，风流衾枕。艳女妖童，争折戴水沉满鬓。琼林殿万龙挂雨，天棘丝丝嫩。
御街行|香熏斗帐相逢乍。正宫漏沈沈夜。月飞梅影上帘栊，标致风流娇雅。眼波横浸，照人百媚，无限叮咛话。玉鞍门上嘶归马。趱行色难留也。别来花艳不禁春，浪向东风轻嫁。空馀小院，博山修竹，依旧窗儿下。
徵招|茶烟半榻书连屋，幽深别开池馆。柳下惯维船，记柴门曾款。陂塘秋未老，正风里露华香满。几蹋槐花，几题桐叶，鬓丝偷换。金粉。忆南朝，移家后，定有新诗盈卷。高阁枕江流，卷涛声不断。梦游思往事，尽分付传神翠管。写故园一片斜阳，怕暮鸦啼乱。
徵招调中腔|红云茜雾笼金阙。圣运叶星虹佳节。紫禁晓风馥天香，奏九韶帝心悦。瑶阶万岁蟠桃结。睿算永壶天风月。日观几时六龙来，金缕玉牒告功业。
忆东坡|虚堂响应声，皎月形和影。春到也须还，长红多紫啼条梗。况有光风丽日，能消积雪繁霜，青女休言胜。扶摇借便，请看天池发鹏兴。人言强汉，治道夸文景。谁能尧舜其君，远继阿衡圣。富贵吾所自有，宰相时来则为，自不烦趋竞。欲寻文会诗盟，得酒且相命。
忆少年|渔舟之子来何所。尽相猜相语。夜宿玉堂空，见火轮飞舞。凡心有虑尚依然，复归指维舟沙浦。回首已茫茫，叹愚迷不悟。
忆帝京|元来老子曾垂教。挫锐和光为妙。因甚不听他，强要争工巧。只为忒惺惺，惹尽闲烦恼。你但莫多愁早老。你但且不分不晓。第一随风便倒拖，第二君言亦大好。管取没人嫌，便总道先生俏。
忆旧游|记丁年守岁，子夜同心，人在云安。向夕沙滩下，听千峰爆竹，泪数乡园。素裙半榻同梦，江雨彻宵寒。笑汉腊催程，巴船送影，悔嫁朝官。桑田。幸留命，又四远鸡声，今夜今年。滚滚新潮大，望神州何地，横界阑干。夜堂对酒闲话，儿女集灯前。便咫尺天涯，归帆上峡山外山。
忆汉月|开卷春风满幅。喜见其人如玉。鬖鬖华发乍垂肩，三五年犹未足。眉痕春尚浅，教若个藏他金屋。第三桥畔记相逢，一片蘼芜正绿。
忆江南|风光好，轻U出花间。半臂泥金新雨后，一枝烟玉晚风前。此际可人怜。归来夜，宫烛照无眠。名字拆来歌里唱，粉真乞取镜中安。偷傍枕屏看。
忆王孙|熏笼夜静篆烟微。残月侵帘梦破时。一阵秋风冷透帏。泪沾衣。卜尽金钱人未归。
忆瑶姬|娇月笼烟，下楚领香分两朵湘云。花房渐密时，弄杏笺初会，歌里殷勤。沈沈夜久西窗，屡隔兰灯幔影昏。自彩鸾飞入芳巢，绣屏罗荐粉光新。十年未始轻分。念此飞花，可怜柔脆销春。空馀双泪眼，到旧家时郎谩染愁巾。袖止说道凌虚，一夜相思玉样人。但起来梅发窗前，哽咽疑是君。
忆秦娥|华溪仄。春风也是人间客。人间客。飘零南北，几时休息。不如学个商山伯。石楼云殿销尘迹。销尘迹。丹丘闲看，老松千尺。
忆闷令|岸柳丝丝青尚浅。渐春归吴苑。缭垣不隔花屏，爱翠深红远。瞥地飞来何处燕。小乌衣新剪。想芹短未出香泥，波面时时点。
忆馀杭|长忆孤山，山在湖心如黛簇，僧房四面向湖开。轻棹去还来。芰荷香喷连云阁，阁上清声檐下铎。别来尘土污人衣，空役梦魂飞。
忆黄梅|墙角垂杨绿剩。岸觜误，枫红尽。凝望酒船来，一晌等此际。江天便飞鸥也没，芦花里几个乌篷厮并。梦归迥，故山扉刚掩定。玉瓶汲墙阴井。月华端正鹤初醒。痴绝园童，要扫开梅影。寒翠满修竹，吾庐三径。
快活年近拍|千秋万岁君，五帝三王世。观风重令节，与民乐盛际。蕊宫长春，洞天不老，花艳蝉辉，十里照春珠翠。闹罗绮。遥望太极，一簇通明里。钧台奏寿，蓬山呈妙戏。六宫人来，五云楼迥，风送歌声，依约睿思圣制。
念奴娇|解维还住，正烟江雁冷月堤花碎。离别须臾，时不再肠断河梁都尉。玉椀香生，金簧调苦，酒尽何曾醉。悲君肮脏，赠言羞借毛遂。更爱一串骊珠，风流酝藉。用意何奇肆。沦落天涯，俱是客应笑季鹰思脍。露白荒城，枫青古岸，夜出含沙鬼。星光惨淡，与卿深语休睡。
思帝乡|睡初醒，起来天未明。独拥寒衾。偏自梦难成。帘外冷风斜月透银屏。何处箫呜咽，不堪听。
思归乐|山花冥冥山欲雨，杜鹃声酸客无语。客欲去山边，贼营夜鸣鼓。谁言杜鹃归去乐，归来处处无城郭。春日暖，春云薄。飞来日落还未落，春山相呼亦不恶。
思越人|雁南飞，人北去，相逢不是芳春。酒畔莫谈年少事，沧桑变却吟身。孟韩何不云龙逐，几番梦断蕉鹿。明日关河仍碌碌，夜深谁喷霜竹。
思远人|雁字鱼函浑未寄，肠断辽西客。金鞭微响，玉骝空闹，听马蹄得得。雨声偏向芭蕉滴。把泪珠和墨。学寄画崔徽，添些红晕，怕黛朱无色。
怨三三|清溪一派泻揉蓝。岸草毵毵。记得黄鹂语画檐。唤狂里醉重三。春风不动垂帘。似三五初圆素蟾。镇泪眼廉纤。何时歌舞，再和池南。
怨回纥|白首南朝女，愁听异域歌。收兵颉利国，饮马胡芦河。毳布腥膻久，穹庐岁月多。雕巢城上宿，吹笛泪滂沱。
恋情深|七月十三同宴席。劝金杯侧。酒阑潜遇桂花阴。系人心。星沈河底晓寒侵。三载绝知音。此夜玉温香㬉，恋情深。
恋绣衾|山头月子黄复黄。倩魂驰灯火那厢。嫁一个酸和靖，笑梅花太欠主张。眉峰槛外凄然绿，比当年褪了远长。找胡蝶低低问，带箫声飞在隔墙。
恋芳春慢|蜂蕊分香，燕泥破润，暂寒天气清新。帝里繁华，昨夜细雨初匀。万品花藏四苑，望一带柳接重津。寒食近，蹴鞠秋千，又是无限游人。红妆趁戏，绮罗夹道，青帘卖酒，台榭侵云。处处笙歌，不负治世良辰。共见西城路好，翠华定将出岩宸。谁知道，仁主祈祥为民，非事行春。
恋香衾|暮色苍茫凄风紧，久伫立远睇关山。记共当初，把著人瞒。手摘鲜葩做盟誓，似这个枝蒂相连。一霎落花风起，两处飞翻。到此真成没筹布，袖折里泪点成斑。镇日连宵，一味摧残。便则今生不重会，难到也简札都捐。想伊忆著前事，怎地心安。
恨春迟|好梦才成又断。日晚起云亸梳鬟。秀脸拂新红，酒入娇眉眼，薄衣减春寒。红柱溪桥波平岸。画阁外落日西山。不分闲花并蒂，秋藕连根，何时重得双眠。
恨来迟|柳暗汀洲，最春深处，小宴初开。似泛宅浮家，水平风软，咫尺蓬莱。更劝君吸尽紫霞杯。醉看鸾凤徘徊。正洞里桃花，盈盈一笑，依旧怜才。
情久长|锁窗夜永，无聊尽作伤心句。甚近日带红移眼，梨脸择雨。春心偿未足，怎忍听啼血催归杜宇。暮帆挂沈沈暝色，衮衮长江，流不尽来无据。点检风光，岁月今如许。趁此际浦花汀草，一棹东去。云窗雾阁，洞天晓同作烟霞伴侣。算谁见梅帘醉梦，柳陌晴游，应未许春知处。
惜分飞|浓绿阴新黄鹂语。裙带拥秋千画柱。时序倏忽秋暮。隔墙唯见高高树。燕子楼扃风不度。何计化行云飞去。阑外翠幕低护。断无人在凭阑处。
惜奴娇|山染青螺缥渺，人间难陟。有珍珠光照，昼夜无休息。仙景无极。欲言时。汝等何知。且修心，要观游，亦非。大段难易。下俯浮生，尚自争名逐利。岂不省，来岁扰扰兵戈起。天惨云愁，念时衰如何是。使我辈终日蓬宫下泪。
惜寒梅|看尽千花，爱寒梅暗与雪期霜约。雅态香肌，迥有天然淡泊。五侯园囿恣游乐。凭阑处重开绣幕。秦娥妆罢，遥相纵，艳过京洛。天涯再见素萼。似凝然向人，玉容寂寞。江上飘零，怎把芳心付托。那堪风雨夜来恶。便减动一分瘦削。直须沉醉，尤香殢云，莫待改落。
惜春令|鹤市山花泣倒梧。惊魂定重问姑苏。烟生紫玉更模胡。还忆苎萝无。西子湖光改，吴歌咽子夜栖乌。遥怜怜女效颦孤。犹说胜罗敷。
惜春郎|剩脂残粉谁收拾。枉累人愁泣。阑干十二，藓阶苔径，春恨如织。几度留春留不得。拟痛饮今夕。葺落花作个青心，也算是怜春色。
惜琼花|汀苹白。苕水碧。每逢花驻乐，随处欢席。别时携手看春色。萤火而今，飞破秋夕。旱河流，如带窄。任身轻似叶，何计归得。断云孤鹜青山极。楼上徘徊，无尽相忆。
惜秋华|嘹呖飞鸿，横晴天似吐悲秋怀抱。懒上层楼，伤心暮烟斜照。更落叶满阶，风扫残蓼。当轩云扰。凭高处谁称古趣，沉酣落帽。秋色京华老。想故园蓉菊，正当佳好。次第开水畔放船能到。萍踪浪寄金台，叹归与路迢云渺。应道。佩茱荚一人独少。
惜红衣|蔗棱分畦，芋区连尾，短苗排翠。寒食年年，锄翻白沙地。障风畏日，惯凭仗芦帘遮蔽。霜醉。秋社登柈，似匀妆红指。罾头斫鲙，花外持螯，厨娘捣来细。有时斗茗，蟹眼嫩汤沸。最是难忘甚处，第一寻山问水。犯晓烟晨雾，含取最消凉气。
惜花春起早慢|晓禽呜，透纱窗黯黯淡淡花影。小楼昨宵听尽夜雨，为著花事惊醒。千红万紫，生怕他随风不定。便匆匆自启绣帘看，寻遍芳径。阶前细草蒙茸，承宿露涓涓，香土微泞。今番为花起早，更不惜缕金鞋冷。雕栏画槛，归去来闲庭幽静。卖花声趁东风，恰恰催人临镜。
惜馀欢|四时美景，正年少赏心，频启东阁。芳酒载盈车，喜朋侣簪合。杯觞交飞劝酬献，正酣饮醉主公陈榻。坐来争奈，玉山未颓，兴寻巫峡。歌阑旋烧绛蜡。况漏转铜壶，烟断香鸭。犹整醉中花，借纤手重插。相将扶上，金鞍騕袅，碾春焙愿少延欢洽。未须归去，重寻艳歌，更留时霎。
惜黄花|万红憔悴。秋光独锐。虽有番，颜色按，中央殊丽。时分惜黄花，九日同天意。冒浓霜放开金蕊。篱畔渊明喜。白衣来至。忽然间，走出个重阳小子。应手搅清香，认得头间瑞。插三枝蓬莱一醉。
惜黄花慢|雁影亭皋。正低篷短烛，听雨枫桥。瑶琴弹碎，珠珰望杳，湘天锁恨，一碧迢迢。璇宫不递西风信，写秋意偷付苹梢。傍虹腰。冷鸳拥被，错认兰桡。谁怜卖药文箫。记仙城路远，桂简曾招。主家楼苑，霞荒月老，愁边笛语，误堕银霄。泪花洒遍芳沟叶，怨红字犹恋寒涛。想云翘。眉山青到丽谯。
意难忘|销夏扁舟。爱水西驻泊，选胜探幽。炊烟低不见，钩月淡初浮。谈往事，数帆楼。身外认轻沤。摩顶悟，三生石上，曾作句留。何人吮笔冥搜。似导江界画，石谷绸缪。看枫空有恨，拾芥总添愁。叹措大，愿难酬。更买个林邱。莫谩使南阳佳话，独擅千秋。
感恩多|洞房花独宿。啼损横波目。锦字不思看。夜灯残。露井蛄啼落秋月，晓风寒。马策弓衣，客程霜未干。
感皇恩|流水小桥横，冶头沙路。一道清阴转林坞。满襟凉润，犹是夜来新雨。幽禽忺客至如晤语。坐荫辛夷，间挥吟尘。泽畔行歌恐良苦。人生适意，正要时情容与。却怜身处世初无补。
慢卷绸|雁浦凄霜，鸽原泣月，已矣重泉闭。值露晓窗清，雨夜灯残，遗稿遍翻，吟魂待慰。想到千秋，虚名饭颗，寂寞终无味。便剩梧桐半死，棠华孤放何为。生生世世，谈休易空作来因计。更不忍搜他，残章断句，几多墨迹，涂污细碎。纵傍池塘，赋成春草，梦也难成睡。怕更吟，看付与微云秦七佳婿。
戚氏|月明中。人间无主是东风。火合银花，倚交琪树，锦成丛。珑璁。好帘栊。歌莺舞燕惜悤悤。沧江倦客吟晚，际此三五几心同。市暖蛾闹，林暄鸦起，茜霞倒影仙蓬。算金钱换得，流水宵短，扑地春空。回首帝里游悰。鳌驾凤吹，迤逦趁青骢。瑶台路翠娇红妩，管叠丝重。万芙蓉。绀蕊镜里衣香，尺咫步绮西东。岁华转烛，悄拍阑干，把盏北望朦胧。未是闲情绪，催霓唱彻，作弄春工。问取孀娥见否，便临花对酒恁忡忡。年时笑语传柑，醉沾镐宴，一饷华胥梦。费念奴憔悴清歌送。终古恨萦损渠侬。剩夜窗寸蜡衰红。念芳节袖湿泪龙钟。甚春寒重，蕃街画鼓，曼衍鱼龙。
扑蝴蝶|花开如锦，红压珠帘倒。深房小宴，人稀教酒饱。看他棐几明窗，满架诗笺画稿。浑疑十洲三岛。风光好。当花叹息，莫又言归被花恼。人生胜会，钟情须及早。汉南杨柳依依，几日楼头叶扫。谁如蒋山难老。
扫地游|仙凡路隔，坐天上聪明，堕红尘劫。吹花唾叶。怕人间绮障，返生兜率。瞥眼惊鸿笙鹤，云中写得。重凄咽。一证无生，再生无术。晚春愁脉脉。叹荠麦荒坟，试花寒食。冷枫江驿。又疏香阁圮，莽生荆棘。大地山河，换了江南草色。长留得。砚痕青小颦眉窄。
扫地舞|酥点萼。玉碾萼。点时碾时香雪薄。才折得。春方弱。半掩朱扉，垂绣幕。怕吹落。捻一饷。嗅一饷。捻时嗅时宿酒忘。春争上。不忍放。待对菱花，斜插向。宝钗上。
扬州慢|水调高寒，云谣零乱，叩弦莫问亏成。向茶坡老去，奈坐命金星。莽回首觚棱黯黯，笺天有句，梦冷瑶京。尽低垂吟望沧江，哀吹愁听。剪淞小住，记曾寻汐社诗盟。想晞发尊前，移宫笛里，谁会深情。语业久应参透，迦陵叟故事休征。试携图长往空山，闲写稀声。
折丹桂|照人何处双瞳碧。欲去江城北。过江风顺莫迟留，快雁序飞联翼。西湖花柳传消息。知是东君客。家书须办写泥金，报科名题淡墨。
折桂令|鸾舆三顾茅庐。汉祚难扶，日暮桑榆。深渡南泸，长驱西蜀，力拒东吴。美乎周瑜妙术，悲夫关羽云U。天数盈虚，造物乘除。问汝何如，早赋归欤。
折红梅|忆笙歌筵上，匆匆见了，□□相别。红炉暖画帘绣阁，曾共鬓边斜插。南枝向暖，北槛里春风犹怯。也应别后，不减芳菲，念咫尺阑干，甚时重折。清风间发，如天与浓香，粉匀檀颊。纱窗影故人凝处，冷落暮天残雪。一轩明月。怅望花争清切。便教尽放，都不思量，也须有，蓦然上心时节。
抛毬乐|梅落新春入后庭，眼前风物可无情。曲池波晚冰还合，芳草迎船绿未成。且上高楼望，相共凭阑看月生。
拂霓裳|望中原，故宫锦树障烽烟。惊坐起，凉宵梦断蒋陵前。金人倾宝露，玉女绣苔钱。问当筵，有谁能醉鼓渐离弦。西台哭罢，三户里识遗贤。欹皂帽，吹箫乞食总堪怜。英雄身未死，屠钓技常连。又何颜，许青门瓜种故侯田。
拜新月|开帘见新月，便即下阶拜。细语人不闻，北风吹裙带。
拜星月慢|计日关心，隔河同恨，夙驾先期慵整。故事蓝桥，迟云英来迎。为人误，见说观莲旧约寻觅，赐橘层恩荣幸。累尔双星，站河边支影。绣针楼待月劳先凭。支机石织锦凭谁赠。窃笑乞巧欺人，拙工夫长等。算牛郎留得钱行聘。怕桥鹊怯冷工难竟。况递误酒熟萸香，登高逸兴。
拨棹子|归去来。归去来。携手旧山归去来。有人共月对尊罍。横一琴，甚处不逍遥自在。闲世界。无利害。何必向世间甘幻爱。与君钓晚烟寒濑。蒸白鱼稻饭，溪童供笋菜。
拾翠羽|春入园林，花信总诸迟速。听鸣禽稍迁乔木。夭桃弄色，海棠芬馥。风雨霁，芳径草心频绿。禊事才过，相次禁烟追逐。想千岁楚人遗俗。青旗沽酒，各家炊熟。良夜游，明月胜烧花烛。
换巢鸾凤|烟雨藏娇。记香迷象渡，柳罨花桥。远山慵学黛，近水坐吹箫。夺娘纤手U娘腰。醉时按歌，无魂与销。争知我，恨独倚碧浔清照。人悄。波渺渺。漓水酿春，浇得愁怀抱。入握荑苗。散香裙衩，同踏仙洲芳草。眠翠巢空雪妃遥，斗鸡台远青娥老。相思江，溯流红一梦秋晓。
捣练子|说金翁，论黄婆。自然匹配炼冲和。铸红砂，满鼎多。神光显，照天河。胎光一点出洪波。现三清，上大罗。
探春令|新元才过，渐融和气，先到帘帏。谩闲绕柳径花蹊里。探看试春来未。年时曾把春抛弃。与春光陪泪。待今春日日花前沈醉。款细偎红翠。
探春慢|拨火留香，汲泉试茗，游兴新来都懒。暑簟频移，风帘尽卷，小雨乍过庭院。向绿窗围坐，听笑语盈盈不断。侯它蟹眼鸣时，定磁先选宫碗。爱此香清色浅，早齿颊凉生，睡魔潜窜。写景分题，赋情联句，次第竞争奇艳。吟罢推敲处，消不觉花阴影转。红上罘罳，一痕斜照催晚。
探芳信|翠吟悄。似有人黄裳，孤伫埃表。渐老侵芳岁，识君恨不早。料应陶令吟魂在，凝此秋香妙。傲霜姿，尚想前身，倚窗馀傲。回首醉年少。控骏马蓉边，红亸茸帽。淡泊东篱，有谁肯梦飞到。正襟三诵悠然句，聊遣花微笑。酒休赊，醒眼看花正好。
接贤宾|销魂桥上落花红。正春雨春风。踌蹰野立，沟水一任西东。莺莺燕燕空旋绕，难留行客芳踪。但愿石尤平地起，暂时且共从容。酒盈樽，人对面，听细语喁喁。
握金钗|湿翠偃盘陀，寒琼抱瑶草。暝蛙池上争道。着处藏身即壶峤。波一剪，荡愁根，萍未老。海色蓦烘屏，龙堂镜空晓。枕边山玉颓倒。似听提壶唤春好。晴又雨，暖还寒，花怎料。
摊破南乡子|吾辈可伤嗟。弃玄珠，流浪天涯。浮云飞絮无根蒂，便心歧径，随他念起，举步偏斜。闻早悟烟霞。仙景里也好前巴。三山咫尺非遥远，长春玉馆，陵溪两岸，满目琼花。
摊破采桑子|秦楼谁管三生约，花下行春。月下行云。鸾镜从生蛛网尘。也啰，难道是一心人。为伊禁得多烦恼，收拾罗裙。打叠罗巾。一捻香酥满泪痕。也啰，难道是不思君。
摘得新|有所思。庭前红白姿。连宵风共雨，葬西施。生怜粉蝶寻香宿，绕空枝。
摸鱼儿|者溟蒙江云岳雨，是谁招我来住。空桑三宿犹生恋，何况三年吟绪。来又去。可题遍莲花六六峰头路。幽怀更苦。问官阁梅花，谁家公子，来咏断魂句。眠餐好，多谢濒行嘱咐。吾家有妹工赋。相思咫尺江关耳，切莫悲欢自诉。君信否。只我已年来习气消花絮。词章不作。倘绝业成时，年华尚早，听我壮哉语。
撷芳词|庭初口。春还冷。绿纱窗浮光浮镜。莺声脆。花阴碎。四围山色，一尊酒对。醉。醉。醉。香催阵。苔添印。素心人到南村近。诗篇丽。词章绮。长卿游倦，著书成未。秘。秘。秘。
撼庭秋|疏篱人菊同瘦，月细秋凉后。寒蛩咽语，梧桐落叶，怎消残酒。水云天远，山河路断，眉头添皱。念慈母孤坟，荧荧点点，有花开否？
撼庭竹|绰略青梅弄春色。真艳态堪惜。经年费尽东君力。有情先到探春客。无语泣寒香，时暗度瑶席。月下风前空怅望，思携手同摘。画栏倚遍无消息。佳辰乐事再难得。还是夕阳天，空暮云凝碧。
散天花|风散庭花满地香。芳园人独立，对斜阳。平池流水绕空廊。夭桃吹欲尽，减红妆。愁损峨眉几许长。离亭闻折柳，泪千行。悲欢历历在心房。去来无限事，恨茫茫。
散馀霞|墙头花□寒犹噤。放绣帘昼静。帘外时有蜂儿，趁杨花不定。阑干又还独凭。念翠低眉晕。春梦枉恼人肠，更厌厌酒病。
斗百花|煦色韶光明媚。轻霭低笼芳树。池塘浅蘸烟芜，帘幕闲垂风絮。春困厌厌，抛掷斗草工夫，冷落踏青心绪。终日扃朱户。远恨绵绵，淑景迟迟难度。年少傅粉，依前醉眠何处。深院无人，黄昏乍拆秋千，空锁满庭花雨。
斗百草|妙舌生莲，善翻新调拈来巧。影事如今，美人将并，难得者番比肖。数从头斗一点灵犀，豪端恰好。想景色园中，神情语外，锦心才藻。它日追怀谐剧，还耐思量，真个为伊成写照。玉减香销，砌愁埋恨，证三生缘何草草。青灯映，冷雨敲窗被儿悄。梦谁到，泪斑斑直到秋老。
新荷叶|艳态还幽，谁能洁净争妍。淡抹疑浓，肯将自在求怜。终嫌独好，任毛嫱西子差肩。六郎涂涴，似和不似依然。赫日如焚，诸馀只凭光鲜。雨过风生，也应百事随缘。香须道地，对一池著甚沈烟。根株好在，淤泥白藕如椽。
新雁过妆楼|嫩指调冰。弹不破人天绿意冥冥。弦畔东风，吹冷万古瑶情。春梦和他鹦鹉忏，秋怀诉与凤凰听。漫销凝。催花羯鼓，弄月鹅笙。相思水荒山远，料移船海上，别调凄清。见说文鸾，而今也叹飘零。禅心几回拖逗，初不为琵琶肠断声。兰因在，伴华年锦瑟修到三生。
无愁可解|光景百年。看便一世。生来不识愁味。问愁何处来。更开解个甚底。万事从来风过耳。何用不著心里。你唤做展却眉头。便是达者。也则恐未。此理。本不通言。何曾道欢游。胜如名利。道即浑是错。不道如何即是。这里元无我与你。甚唤做物情之外。若须待醉了。方开解时。问无酒怎生醉。
无闷|云作轻阴，风逗细寒，小溪冰冻初结。更听得悲鸣雁度空阔。暮雀喧喧聚竹，听竹上清响风敲雪。洞户悄，时见香消翠楼，兽煤红爇。凄切。念旧欢，聚旧约。至此方惜轻别。又还是离亭楚梅堪折。暗想莺时似梦，梦里又却是，似莺时节。要无闷，除是拥炉对酒，共谭风月。
早梅芳|教蝶慵，成莺恼。乍积风还扫。山深无语，嫩绿苔茵借余笑。韵珂仙队散，步袜神光缈。尚裙飘带拂，天际柳烟袅。怨开迟，叹谢早。甫落犹夭矫。晴云擘絮，伴点池波卧浮藻。绚春归，眼底逦迤河阳道。万华丛，那容春便老。
早梅芳慢|海霞红，山烟翠。故都风景繁华地。谯门画戟，下临万井，金碧楼台相倚。芰荷浦溆，杨柳汀洲，映虹桥倒影，兰舟飞棹。游人聚散，一片湖光里。汉元侯，自从破虏征蛮，峻陟枢庭贵。筹帷厌久，盛年昼锦，归来吾乡我里。铃斋少讼，宴馆多欢，未周星。便恐皇家，图任勋贤，又作登庸计。
早梅香|北帝收威，又探得早梅，漏春消息。粉蕊琼苞，拟将胭脂，轻染颜色。素质盈盈，终不许雪霜欺得。奈化工偏宜赋与，寿阳妆饰。独自逞冰姿，比夭桃繁杏，迥然殊别。为报山翁，逢此有花，樽前须攀折。醉赏吟恋，莫辜负好天风月。恐笛声悲，纷纷便似，乱飞香雪。
明月逐人来|星河明淡。春来深浅。红莲正满城开遍。禁街行乐，暗尘香拂面。皓月随人近远。天半鳌山，光动凤楼两观。东风静珠帘不卷。玉辇待归，云外闻弦管。认得宫花影转。
映山红慢|谷雨风前，占淑景名花独秀。露国色仙姿，品流第一，春工成就。罗帏护日金泥皱。映霞腮动檀痕溜。长记得天上，瑶池阆苑曾有。千匝绕红玉阑干，愁只恐朝云难久。须款折绣囊剩戴，细把蜂须频嗅。佳人再拜抬娇面，敛红巾捧金杯酒。献千千寿。愿长恁天香满袖。
春云怨|疏灯薄暮。又一声归雁。飞来平楚。门掩东风，尘生宝箧，流年惊暗度。彩线慵拈，烛花频剪，旧怨新愁漫空数。卓氏孤吟，班姬团扇，无奈情耽误。王孙玉勒知何处。把三生誓约，翻云覆雨。去矣朱颜渐非故。零乱飞蓬，恼煞窗前，莺啼春树。梦罢关山，酒醒残月，极目凄凉南浦。
春从天上来|翠老红零。听汉调秦筝，泣雁飘萤。梦冷丝管，眉锁山屏，朱鸟影坠空冥。替孤飞雌凤，写旧怨彩笔无灵。又逢君。似龟年法曲，天乐泠泠。家山几回舞破，按梵字霓裳，酒酌长星。锦瑟人长，罗裙蝶化，银烛泪洒中庭。甚津桥杨柳，鹃啼后依旧垂青。醉还醒。忆昨宵尊酒，双照红荧。
春光好|茶铛沸，篆烟收。伴春愁。天气宜晴宜雨，弄轻柔。子野闻歌添恨，仲宣漫赋登楼。怅望所思人不见，水空流。
春声碎|楼小隐垂杨，一角雕檐孤倚。朱唇玉齿。檀槽香拨，总可人情味。帘垂地。听空外寂然，弦掩抑，歌清脆。愁心荡无际。又被春莺唤起。桃花漫好，柰苦恨刘郎鬓憔悴。怜往事。都付宋玉悲吟，写不尽，行云意。
春夏两相期|合欢床可怜孤却。忽赴粉郎良约。恼恨黄鹂，乍把春眠惊觉。呼郎不应尚凝眸，记梦未全慵下榻。心字罗衣，小鬟多事，将他温着。窗前又听鴂鹊。且支持瘦骨，起穿罗袜。告诉鹦哥，多病近来如削。当初红烛照梳头，如今绿鬓都羞掠。匀得工夫，日斜才下，妆楼一霎。
春晓曲|朝来蘸水调词笔。探取芳春信息。画屏尚带隔年寒，立尽小庭何处觅。
春草碧|又随芳绪生，看翠霁连空，愁遍征路。东风里，谁望断西塞，恨迷南浦。天涯地角，意不尽消沈万古。曾是送别长亭下，细绿暗烟雨。何处。乱红铺绣茵，有醉眠荡子，拾翠游女。王孙远，柳外共残照，断云无语。池塘梦生，谢公后还能继否。独上画楼，春山暝雁飞去。
春雪间早梅|梅将雪共春。彩艳灼灼不相因。逐吹霏霏能争密，排枝碎碎巧妆新。谁令香来满坐，独使净敛无尘。芳意饶呈瑞，寒光助照人。玲珑次第开已遍，点缀坐来频。那是俱怀疑似，须知造化，两各逼天真。荧煌清影初乱眼，浩荡逸气忽迷神。未许琼花并重，将从玉树相亲。先期迎献岁，更同歌酒占兹辰。六华蜡蒂相辉映，轻盈敢自珍。
春风袅娜|挂千丝金嫩，梦锁离愁。舒宛转，引温柔。逞风情漫舞，夕阳芳草，晓妆楼上，新雨梢头。画舸曾停，朱阑偏倚，带绾同心姑许留。碧浪莺声意无限，红桥帘影泪难收。还想灵和旧侣，当年好景，任摇曳莫莫休休。秋千架，女儿毬。凭谁细写，一样绸缪。载酒临花，紫凝烟幂，并镳题叶，绿满春稠。行人回首，对垂杨城郭，晴霞返照，生怕魂钩。
昭君怨|谁唱阳关三叠。黄却满林秋叶。旧恨与新愁。倚楼头。此日不应远出。出又谁家安笔。明岁菊花开。待归来。
昼夜乐|金相隔休教错。年间怎生作。前头说甚惺惺，辰下重安手脚。被蟾光晷运交，平时从根摸索。事有神功，清强气跃。下于予寻倚托。文上没丹药。天知命惟高，中谈谈中别著。公决要觅清凉，兆府城南登阁。各得其宜，昼欢暮乐。
昼锦堂|花扑雕檐，鸟窥青琐，画堂小筑初新。槐影沉沉向午，何限佳辰。宅似岷阳多贮酒，阁因仙史半栽芸。更堪恋，清簟疏帘，坐来迥隔红尘。幽芬。玉瓷满，春韭细，谁嫌扬子官贫。况有绛纱名俊，斑管才人。鹦鹉颇能嘲熟客，樱桃常摘佐芳樽。休沐罢，笑解簪裾高咏，竟夕娱宾。
晴偏好|心蚕丝吐轻轻纺，经纶一织情如网。春时想。机成锦绣何人赏。
暗香|倩春着色。尚压寒弄影，迎人横笛。画了索诗，一纸灯前许雕摘。不算年光似水，空依约研冰调笔。怨落月独秀幽姿，无语接瑶席。京国。夜阒寂。待诉与近怀，旧臆如积。堕钗暗泣。妆阁凄清有人忆。和靖江乡住处，魂梦冷千山笼碧。便讯遍烟共水，也难探得。
暗香疏影|紫帔翠褶。饮夜来露气，亭亭娟洁。小隐墙东，回避朝阳自怡悦。一自银河间阻，空怅望情难灭。婉转滴落人间，痴也胜于黠。茧纸长留倩影，觑篱畔掩映，难以攀摘。待秋来桃趁春归，都让此君清绝。朝朝暮暮常相见，诉身世，飘然如叶。忆儿时，叠入书囊，曾伴枯蝉干蝶。
曲江秋|明轩快目。正雨过湘溪，秋来泽国。波面鉴开，山光淀拂，竹声摇寒玉。鸥鹭戏晚日，芰荷动，香红蔌。千古兴亡意，凄凉扬□舟，望迷南北。仿佛烟笼雾簇。认何处当年绣毂。沈香花萼事，潇然伤□，宫殿三十六。忍听向晚菱歌，依稀犹似新番曲。试与问，如今新蒲细柳，为谁摇绿。
曲游春|驻马城南路，对绕堤深柳，垂荫天窄。散曲芳悰，怕东风飏起，几丝愁碧。雾眼花光隔。任叶底乱莺梭织。背画阑影落平芜，遥揖翠微山色。水侧。凭高望日。问残酒催醒，何处羌笛。门巷依然，叹兰丛露冷，枣林香寂。梁杏春无迹。剩幕燕飘零如客。问晓风夜月徘徊，几人鬓白。
曲玉管|冻草荒阑，拳鸦曲苑，东风几日吹尘鬓。一笑空堂欹帻，箫鼓春城，暂愁醒。眼底论交，尊前说梦，探芳岁月吟边冷。别后清淮风月，官柳江亭，向人青。话雨灯床，共当日题襟俦侣，只今苦恨情多，惟馀秀句飘零。感平生。况庾郎愁赋，目断江南千里，萧萧旗影。草草辛盘，鹤唳心惊。
更漏子|塞鸿高，仙露满。秋入银河清浅。逢好客，且开眉。盛年能几时。宝筝调，罗袖软。拍碎画堂檀板。须尽醉，莫推辞。人生多别离。
最高楼|风光好，凉入最高楼。一叶井梧秋。柳州乞巧怜文字，郝隆坦腹转风流。玉函披，闲把卷，思悠悠。只莫道文情徐与庾，只莫道诗情韩与杜，有几辈是吾俦。读书事业频回首，观书情绪欲搔头。唤长恩，看织女，对牵牛。
月上海棠|海棠红润经宵雨。吐萼垂丝万千缕。桃李炫新妆，惟觉粉羞脂污。倾城号端拟云章乞与。连年不共花为主。笑暂返家园似羁旅。银烛照开尊，任此夕酣歌狂舞。天明也又踏东华尘土。
月下笛|撑腹书虚，董肠醪薄，怎支吟力。高歌堕帻。听瓶笙，动茶癖。胸中块垒U山结，换米帖都成鸡肋。惜花村沽远，调莺爇鸭，闭户秋寂。门啄邮筒入。睹巧月玲珑，腻云堆积。酥醐味蜜，胡麻京样新出。居然动我题糕兴，青鸟护红巾密幂。读饼说笑吴均，玉屑金泥仅识。
月中桂|索妙修真，分元神作宾，一气为主。玄机不昧，凭坎离精粹，权衡三五。浩然成造化，销尸魄纯阳结聚。七返真阴降，功全摄迹，归本认元祖。炼神合道冥冥，始真空体露。实相难睹。无穷变化，显性珠如意，恢弘光吐。独超三界外，令清净腾今跨古。反换宾为主，首提究竟功德普。
月华清|暮色苍然，明蟾先起，绝无云影来犯。历日掀看，渐向中秋逼险。不争差些子光阴，肯夺个好名先占。模范。算尚留馀地，一分仍减。仿佛初窥鸾鉴。正乍褪奁衣，侧边兜掩。瞒却人间，何处寻他缺陷。便挨过十二周时，定又是一层烘染。微欠。料垣娥不寐，匀圆双脸。
月宫春|昨宵雨脚引如绳。泥潦过荒塍。忽看霁月羼华灯。曼衍戏偏呈。年年此夕同斟酌，谁识刀聚散无凭。风吹桂粟晓寒凝。残梦尚瞢腾。
月当厅|望眼尽处江如带，高楼明月，白露凉天。唤取吴刚倚树，商约重圆。不动山河真影，讯素娥，珍重佩娟娟。银汉转，参旗井钺，北落门寒。羽衣我是横江客，瞬须臾，赤明几度开年。过尽千帆一苇，赤壁依然。还是箫声咽愁去，秋江水月夜行船。麻茶眼，奚囊锦掇，九点齐烟。
月边娇|人去商山，剩大腹团栾，痴皮混沌。玉壶濯魄，金刀刮膜，一点酸心都尽。兰膏乍注，早逗出玲珑红晕。珠光密护，仔细趁骊龙眠稳。夜深取到兰房，绛帷高卷，碧纱低衬。佛头光满，仙炉焰小，不怕晓风吹紧。江南旧岸。早万颗霜丸寒陨。迢迢永夜，喜金迟烬。
有有令|前山减翠。疏竹度轻风，日移金影碎。还又年华暮，看看是新春至。那更堪有个人人，似花似玉，温柔伶俐。准拟。恩情忔戏。拈弄上则人难比。我也埋根竖柱，你也争些气。大家一捺头地。美中更美。厮守定共伊百岁。
望云涯引|秋容江上，岸花老，苹洲白。露湿蒹葭，浦屿渐增寒色。闲渔唱晚，鹜雁惊飞处，映远碛。数点轻帆，送天际归客。凤台人散，漫回首。沈消息。素鲤无凭，楼上暮云凝碧。时向西风下，认远笛。宋玉悲怀，未信金樽消得。
望云间|双阙苕峣，仙驭往来瀛洲，天恃屏藩。想觚棱四起，风动星旋。环佩摇时叠响，铢衣舞罢生寒。怅尘寰遥隔，羽翼难凭，凝眺潸然。孤踪自省，寂寞空床，玉壶滴尽更阑。心似流波东逝，长日无还。离去正逢花好，归时莫放春闲。梦魂苒苒，昨宵飞度，绝险关山。
望仙门|昨夜相思梦未成，过三更。今朝两眼不分明，漠难醒。莫问愁多少，量来叠叠层层。恨他樊素忒无情。与春行。剩我苦零丁。
望南云慢|寂寞愁红，对冷沼荒台，遮眼春光。依云傍日，已玉楼醒梦，有金井余芳。前夜东风悄，尚未觉繁枝退香。此花何似，似侣伶元，拥髻残妆。空伤。泪滴铜仙，深严藏室，新移带草成行。红桑换劫，便葵麦玄都，一例悲凉。短发羞簪绿，任暗吟江头断肠。客怀同倦，暮雨吴歌，别自思量。
望明河|华旌耀日，报天上使星，初辞金阙。许国精忠，试此日傅岩，济川舟楫。向来鸡林外，况传咏篇章雄绝。问人地真是唐朝第一，未论勋业。鲸波霁云千叠。望仙驭缥缈，神山明灭。万里勤劳，也等是壮年，绣衣持节。丈夫功名事，未肯向尊前轻伤别。看飞棹归侍宸游，宴赏太平风月。
望春回|满城戏鼓，映九衢电光，烟火明灭。临路冻泥深，听步屟声咽。千门桃符都换新，怪梅柳萧索无人折。望春春远，原来尚值，岁穷时节。天公放晴半日。又密布同云，吹下严雪。安有大裘，长庇孤露鹑结。谁家儿女犹笑乐。道鱼龙曼衍无休歇。夜来寒重，霜华透骨，怯对明月。
望梅花|何处仙家方丈。浑连水隔他尘坱。放鹤天宽，看云窗小，万幅丹青图障。凭高望。笑掣金鳌，人道是蓬莱顶上。时问葛陂龙杖。更准备雪中鹤氅。修月吴刚，收书东老，消得百壶春酿。无尽藏。莫傲清闲，怕诏起山中宰相。
望江东|浩渺烟波带红树。又喜见帆归路。霜天气肃雁南去。爱身在江头住。行行点点还重数。报芳讯能传与。岭梅开后且分付。莫漫信春来暮。
望江怨|东风笛，惜别残红旧衫湿。登高怀故国，画帘飞絮烟江夕。空尊泣，不见笛中人，断云和梦觅。
望海潮|天高河汉，云开桂阙，流注无数清光。持酒细听，弦管似咽，悬情怎不思量。添作晚风长。欲乘身直上，此去何方。望里星飞，醉中衣单怕秋凉。团□偏照离床。念姮娥寂寞，也解愁肠。千里雁归，几番人别，算来亦是无妨。何必守绮窗。况年年此夕，未惯家常。问取杯中醉月，见说不还乡。
望湘人|忆天香两袖，疏影半墙，众香园里曾住。茗碗初烹，烛花未灺，更有多情仙侣。玉册名标，金壶墨淡，嘱题诗句。说恁时阮肇重来，只在云山深处。别来俄更朝暮。奈仙凡境杳，难通鱼素。待欹枕幽寻，只有碧山烟树。雪里思鸿，蕉中觅鹿，尽自吟魂来去。苦望断天际真人，何日再瞻眉宇。
望远行|小别音尘十六年。相逢疑是地行仙。推襟送抱各依前。团团明月照初筵。谈世事，感桑田。逝将伸足学鼾眠。劳君当局费周旋。萧闲辛苦两随缘。
朝中措|山林钟鼎似无同。舒卷有穷通。洗出壶中三峡，帝城赢得从容。黄流乱注，狂澜既倒，砥柱能东。此际诞弥杯酒，宜歌风虎云龙。
朝天子|小阁宽如掌。占螺浦山川夷旷。千奇万状。见云烟收放。更永夜风生明月上。用取真成无尽藏。谁共赏。徙倚抚危栏吟望。
朝玉阶|春色欺人拂眼清。柳条绿丝软，雪花轻。黄金才钺掩银屏。阴沈深院静，语娇莺。美人春困宝钗横。惜花芳态，泪盈盈。风流何处最多情。千金一笑，须信倾城。
期夜月|金钩花绶系双月。腰肢软低折。揎皓腕，萦绣结。轻盈宛转，妙若凤鸾飞越。无别。香檀急扣转清切。翻纤手飘瞥。催画鼓，追脆管，锵洋雅奏，尚与众音为节。当时妙选舞袖，慧性雅资，名为殊绝。满座倾心注目，不甚窥回雪。纤怯。逡巡一曲霓裳彻。汗透鲛绡肌润，教人传香粉，媚容秀发。宛降蕊珠宫阙。
木兰花令|春云阴阴雪欲落。东风和冷惊帘幕。渐看远水绿生漪。未放小桃红入萼。佳人瘦尽雪肤肌。眉敛春愁知为谁。深院无人剪刀响。应将白纻作春衣。
木兰花慢|政胡尘满野，问谁与作坚城。有老子行年，平头六十，无限声名。向来试陈大略，便群儿啁哳耳边鸣。争识规模先定，破羌终属营平。吾心惟有忠诚。羞媚妩，做逢迎。谓干戈锋镝，动关民命，此不宜轻。听渠自分勇怯，奈何他天理若持衡。只把从前不杀，也应换得长生。
木笪|酒入愁肠，谁信道都做泪珠儿滴。又怎知道恁他忆。再相逢瘦了才信得。
杏园春|百花时节芳菲。侵晨压倒花枝。偶然行过小桃西。湿人衣。太真肺热朝朝起，朱唇吸处霏微。金人缥缈捧盘时。与云齐。
杏花天|镂冰剪玉工夫费。做六出飞花乱坠，舞风情态谁相似。算只有江梅可比。极目处璚瑶万里。海天阔清寒似水。从教高卷珠帘起。看三白年丰瑞气。
杏花天慢|桃蕊初谢，双燕来后，枝上嫩苞时节。绛萼滋浩露，照晓景裁剪冰绡标格。烟传靓质。似淡拂妆成香颊。看暖日催吐繁英，占断上林风月。坛边曾见数枝，算应是真仙，故留春色。顿觉偏造化，且任他桃李成蹊谁说。晴霁易雪。待对饮清赏无歇。更爱惜留引鹇禽，未须再折。
杜韦娘|春风吹面，新鳞宿雨红成晕。恁金猊闲拨沈烟喷。怅镜里佳期难近。想箫凤韵婉，帷鸳梦好，挼花惯舍迷香阵。枉教人倦眼常青，离愁不尽。怀绮思容忍。盟心旧约，屡悔浑无准。试检点当日多情恨。纵转断回肠萦寸。伫行云冉冉，归鸿渺渺，怎得便许传芳信。尽刘郎去远，还向天台重问。
杨柳枝|拂遍京尘窣地惊，风条雨叶不胜情。西园已自无多树，一夜伤秋转费声。
松梢月|院静无声。天边正皓月初上重城。群木摇落，松路径暖风轻。喜揖蟾华当松顶，照榭阁细影纵横。杖策徐步空明里，但襟袖皆清。恍若如临异境，漾凤沼岸阔，波净鱼惊。气入层汉，疑有素鹤飞鸣。夜色徘徊迟宫漏，渐坐久露湿金茎。未忍归去，闻何处重吹笙。
极相思|小楼独对云屏。凤胫自青青。待伊来也，温存锦瑟，排待银笙。暗笑薄情真个懵，全不听城上三更。偏教看尽，绣窗月上，花影分明。
枕屏儿|忆晌黄昏，天际彩云不驻。桂留香风弄影，秋情几许。云屏净，罗帷掩，一灯寒雨。长相思，锦园碧树。远梦湖山天际，画楼如故。眼中人，花前酒，翻成万古。绿云鬓，青玉案，旧欢无数变离恨，朝朝暮暮。
柘枝引|将军奉命即须行，塞外领彊兵。闻道烽烟动，腰间宝剑匣中鸣。
柳初新|柔条弄影阑干罅。渐秀眼星星也。巧藏莺语，频穿燕剪，顿觉绿阴堪画。随处秋千台榭。盛嬉游红妆娇姹。忆否吴城胜夜。移兰桡帘衣初卸。羽觞交递，笙歌竞举，醉舣柳桥阴下。叹顷刻风流拌舍。向如今几回吟写。
柳含烟|江南路，柳丝垂。都少齐梁旧事，玉蛾金茧只霏霏。挂斜晖。眼眼眉眉都是恨。人去灵和莫问，谁堪眠起对红闺。晚风吹。
柳摇金|相将初下蕊珠殿。似醉粉生香未遍。爱惜娇心春不管。被东风赚开一半。中黄宫里赐仙衣，斗浅深妆成笑面。放出妖娆难系管。笑东君自家肠断。
柳梢青|翠减柔梢。惊秋怨别，瘦了郎腰。陌上花飞，年年人去，折尽长条。相逢南雁迢遥。问何处离愁未销。无信春风，无聊夜月，无恙红桥。
柳腰轻|茜缩缓束春衫翠。柔娥近，酥娘比。倚阑横截，织梭低并。一捻沉檀通体。乍相抱金凤屏边，宛携来露桃宫里。尺六量成可似。掌擎看柳条真细。作行云样，怕风吹去，五色千丝须系。舞茵上戏学旋波，惯收裙锁莲垂地。
桂枝香|秋飙短褐。渐远近千岩，寒催落叶。满眼烟凝暮紫，斧斤时节。丁丁溪径云重叠，早看星晚肩明月。青泥充腹，石泉消渴，山风吹发。四时景自然罗列。桃开霞艳，枫丹霜烈。逢着仙人对局，偶然争劫。薪蒸暂傍松间歇，把斧柯回头频阅。莫教烂却，都迷尘世，求归不迭。
桂殿秋|河汉女，玉炼颜，云軿往往在人间。九霄有路去无迹，袅袅香风生佩环。
桃源忆故人|斗杓低挹琼波浅。天澹云罗千片。一笛清商歌换。羞唱郎团扇。衰荷倾泪银塘满。曾赚玉人青眼。依旧红桥回岸。休道雕轮远。
梁州令|莫怨蓝桥饮。醉歰珊瑚难枕。鹅屏梦隔蜀山青，谁家啼湿江头锦。金蟾啮锁知谁禁。沟叶残红浸。青娥挥泪因甚。西风瘦却东阳沈。
梅子黄时雨|倦柳摇晴，正疏雨半阑，人在南浦。怕一片凉云，带愁流去。草长波平天远，断肠不是春归处。空延伫。几点峭帆，飞下孤屿。凄楚。冥冥芳树。望荒城不见，来梦先阻。问前度刘郎，销凝何许。输与离亭今夜笛，倚寒吹得苹花聚。沤边路。甚时共寻烟语。
梅弄影|好春期定。雪意随风逞。春亦如人梦醒。笔底飞香，扶春红袖靓。玉楼朝凭。婉婉开妆镜。镜匣池光交映。略点胭脂，与画同顾影。
梅花引|绿华仙萼彩云间。雪消残。拥香□。随意轻匀浅注尽高闲。向道是梅刚不信，更谁占东风最上番。韵绝秀绝香又绝，恨□千山复□山。才情似记何郎句，清泪斑斑。寂寞孤村篱落小溪湾。修竹萧萧霜月苦，好留与青绫护晓寒。
梅香慢|帷幕香浮，正照眼琼蕤，误疑晴雪。邓尉尝探胜，趁石栏斜步矜痕先折。拟写清标，争奈得霜风寒冽。倩梦魂留，徘徊四绕，恨无蜂蝶。回首到池旁，有横枝交互，峻阁重叠。一桁朱帘揭。恣酒行无算，缓歌新阕。两种情怀，忍自诩评量风月。届太平年，春期烂漫，万家欢彻。
梦仙郎|芙蓉仙子。娇颜靡理。风掣动五铢衣袂。高处白云乡。无翼借鸾皇。凝睇非烟非雾。魂来梦去。都莫管几番离聚。生死两情牵。惟种后生缘。
梦扬州|公言愁。愁未了，我始言愁。总是愁城，何日破除方休。吴市里酒徒落魄，王生召我为俦。桓野笛，杨恽缶，并呼鼓史岑牟。同作南冠楚囚。各相对唏嘘，亦复何求。散尽千金，一剑蒯缑空留。歌相乐也因而泣，怎销磨短发盈头。只落得，两人白眼，共醉扬州。
梦横塘|翠烟缭绕，金粉罘罳，少年游事青踏。水活长塘，锁一线胥涛流狭。吹到花风，望中帘影，小村高插。听渔舟唱晚，幻渡人归，斜阳下，歌声答。追思画壁旗亭，凭新词快赌，险韵争押。过隙流光，惊此夕指尖重掐。笑经醉湖山已惯，独少吴姬劝君压。试待明朝，举觞相对，好黄河开闸。
梦玉人引|渐东风暖，陇梅残，霁云碧。嫩草柔条，又回江城春色。乍促银签，便篆香纹蜡有馀迹。愁梦相兼，尽日高无力。这些离恨，依然是酒醒又如织。料伊怀情，也应向人端的。何故近日，全然无消息。问伊看，伊教人到此，如何休得。
梦芙蓉|帘花摇梦绮。引行云棹过，丽娃乡里。绀波无岸，秋在锦机外。冷霞熏客醉。西亭曾试香被。脆笛风前，呼秋人晚步，罗袜细尘起。卷尽吴魂网底。来去箫声，散落中洲佩。霸图重问，一笑闹红洗。远峰休扫翠。鸳鸯解妒眉意。料理浮家，寻鸱夷旧话，飘断五湖水。
梦行云|画楼漾珠箔。良宵约。心自觉。风欺暗径，面旋杨花落。麝烟飘散铜荷冷，低头佯睡著。旧情已改，空床难守，朝云梦醒更恶。飞鸿成字，远书可能托。镜中颜色。看看瘦，始嗟真命薄。
梦还京|画图徽容展看，灯下暗凝思。口约难凭，臂盟尚在，人隔蓬山，望断千重云水。杳无际。欢去匆匆，最忆旧日送行事。驿柳黄才可簪髻。共赠誓。柳眼枯后归至。怎经岁。偻指结尽千条恨，有梦重攀，醒来更分两地。
梧叶儿|花垂露，柳散烟。苏小酒楼前。舞队飞琼佩，游人碾玉鞭。诗句缕金笺。懒上苏堤画船。
梧桐影|人未归，春将半。小玉娇憨妒燕儿，押帘早放黄金蒜。
楚宫春慢|鳌峰几匝。带深翠千重，来绕仙塔。砚底去潮，漂损红帘芳腊。消与丹铅万纸，剩貌取吟魂盈匣。露夕调弦，对逝波谁写哀丝，和入孤钟U鞳。书幌桐阴曾踏。香在几堆阁琴尊嫌狭。眠曲昼长，醪券牙签同插。却怪群飞海水，忍便老蛾眉词侠。褪笔难描，草又青，月满西湖，半角家山云压。
楼上曲|金徒抱箭寒更起，寂寞孤城一千里。姮娥擎出月华来，白玉楼台莹如水。上有佳人红粉妆，妙年学得吹霓裳。呼儿将出紫玉笛，一声天外流宫商。清商欲尽何幽咽，曲调不成声断绝。罗衣掩泪愁向天，手把瑶华歌一阕。寒蟾出兮明星稀，良人阻兮天一涯。凭轩遥望兮心伤悲，愿随鸿鹄兮高飞。
檐前铁|悄无人，宿雨厌厌，空庭乍歇。听檐前铁马戛叮当，敲破梦魂残结。丁年事，天涯恨，又早在心头咽。谁怜我绮帘前，镇日鞋儿双跌。今番也石人应下千行血。拟展青天，写作断肠文，难尽说。
欸乃曲|湘江二月春水平，满月和风宜夜行。唱桡欲过平阳戍，守吏相呼问姓名。
歌头|是谁家种来兰玉。呀呀小语，唐诗初授读。鬓眉青，衣衫绿。饧箫引竹马鸠车，嬉游乡塾。笑谈时都无拘束。裙屐恣流连，声华馥。诗客社，酒人局。哦柳絮更有神仙侣，在金屋。镜中颜，换韶华，何太速。四五十年，匆匆如转谷。稳步到公卿，抛簪笏，归来卧林泉，享清福。人间事，终分付，与儿曹，自检吟筒画轴。正评量，绿野平泉风景，蓬莱山中，旧交游，来约我，跨黄鹄。
步月|绿野堂空，紫箫声绝，断肠试与谁说。度墙薜荔，挂几丛残叶。沼莲净结实旋枯，庭梧冻颤枝先折。飞霜后苔藓旧痕，更愁消歇。徘徊清泪浥，还记艳春时，芳宴同列。醉移簟枕，看穿花双蝶。验前事钗上燕分，伴新恨草闲蛩咽。凉宵迥，唯有透帘皓月。
步虚子令|碧烟笼晓海波闲。江上数峰寒。佩环声里，异香飘落人间。弭绛节五云端。宛然共指嘉禾瑞，开一笑破朱颜。九重峣阙，望中三祝高天。万万载对南山。
步蟾宫|佳期数遍银筝柱。怎禁得一年年误。梅花开后不归来，更须待明年飞絮。流苏帐掩鲛绡雾。是花笑个侬眠处。昨宵梦好欠圆成，到今夜思量重做。
武陵春|仙道古今人即是，恐尔自心迷。尔说天高我道低。三寸上天梯。十九这些人不到，相隔似云泥。妙诀倾心肯若稽。功德与天齐。
殢人娇|香袅金猊，恰恰兰衾梦醒。卖花声催人临镜。牡丹开矣，正燕巢初定。妆台畔慢把玉容重整。鬓影蝉轻，眉痕翠凝。天作就爱花心性。一枝斜插，与乌云相并。添妩媚信手簪来偏称。
殿前欢|水晶宫。四围添上玉屏风。姮娥碎剪银河冻。搀尽春红。梅花纸帐中。香浮动。一片梨云梦。晓来诗句，尽出渔翁。
氐州第一|风雨山城，天意欲雪，梅花照影清峭。彩燕飞春，祥麟绂旦，当日文星高照。天地无情，向十载风埃吹老。盖世科名，经邦事业，白衣苍狗。不是贪名求分表。漫猎较逢场一笑。野外朝仪，城中马队，且暂淹才调。为斯文争一脉，斯文在乾坤未了。烂醉金尊，夜何其，东方渐晓。
水仙子|一江烟水照晴岚，两岸人家接画檐。菱荷丛一船秋光淡。看沙U舞再三，卷香风十里珠帘。画船儿天边至，酒旗儿风外飐，爱杀江南。
水晶帘|心上蓝灰色。是遥远冰川痕迹。褪变形容，似漠野孤狼，擅于藏匿。亿万狂风前碎裂，共堕落天堂泪滴。去穿过暗夜飞翔，大荒大寂。迷茫渐堆积。被时间毒药，收回残翼。魅影随光线，化为喘息。潜入幽灵之彼岸，与寒冷原来一脉。漫长中留下沙尘，构成梦域。
水调歌头|客里谁堪醉？闲门喜月过。莫问明朝风雨，玉镜正新磨。已有数竿修竹，尚欠一溪流水，此外更云多。饮罢忽长啸，双泪落金荷。吾倦矣，正思子，浩风波。行吟向晚何处？五岭郁嵯峨。且憩翠微顶上，待我梦魂千里，一笑指斜河。长笛还归去，天海共婆娑。
水龙吟|老龙头上风吹雨，突变清秋天气。苍茫大海，烟迷雾裹，滔滔无际。西去长城，蜿蜒一线，群山以里。看名楼阅世，雄关镇远，真一派，沧桑意！满目时空交替。想当年此城初砌。泪浇骨垒，果然曾御，南来骁骑？过往纷纭，倩谁与说，是非悲喜？正天公抖擞，潇潇雨劲，把河山洗！
永遇乐|未到春归，且从春乐，乐游游宴。修禊人来，流觞水曲，更沸天弦管。桃花汛后，华林园外，那有等闲莺燕。落蛮荒绮罗裙屐，年少升平俱远。江湖满地，清明作客，身共时光流转。琴谱南风，筵开东洛，盛会无缘见。衰颜白发，排愁无力，空负采兰心眼。稽故事金人捧剑，霸图待展。
汉宫春|何处惊人，猛抬头正是，玉手推窗。盈盈半身欲度，云里衣裳。粉垣高峙，碍东风扑落余香。看只有，无情杨柳，时时披拂明妆。分付花骢解意，到留连人处，莫谩嘶忙。知他恣情指点，意在谁行。徐听小语，又风筝搀响檐廊。安得似，归飞燕子，随风挨入雕梁。
江亭怨|咫尺烟云万状。摇曳帆樯百丈。放眼是江南，隔断一湖波浪。碧浸芙蓉春涨。白映楚天空漾。愿借马当风，安稳行人无恙。
江南春慢|风响牙签，云寒古砚，芳铭犹在棠笏。秋床听雨，妙谢庭春草吟笔。城市喧鸣辙。清溪上小山秀洁。便向此。搜松访石，葺屋营花，红尘远避风月。瞿塘路，随汉节。记羽扇纶巾，气凌诸葛。青天万里，料漫忆莼丝鲈雪。车马从休歇。荣华事醉歌耳熟。天与此翁，芳芷嘉名，纫兰佩兮琼玦。
江城子|一阳来复气回新。对芳辰。庆生申。月满惟迟三日又三旬。入仕致身知是早，年弱冠，正青春。文章笔下扫千军。擢铨衡。袭簪缨。荣捧宸恩，来镇此邦民。行历华途须煊赫，添寿酒，祝椿龄。
江城子慢|莲塘雨初歇。波面倚琼花照澄彻。命童折。银瓶浸姑射仙姿凝洁。默时说。大地寥天俱捻聚，无巨细收来藏贝叶。放开微蕊真光，尘沙界，尽朝彻。一枝冥传亘古，向无声色里，出广长舌。莫分别。纤毫受入眼还同金屑。拂陈迹。物物般般无尽藏，闲桃李真容俱漏泄。再拈谁肯承当，付花梢月。
江城梅花引|黄裳元吉纵金风。击疏桐。退残红。万物归根，祖意证圆空。兀兀时当明西令，黄菊绽，秋香满玉丛。登高圣会兴无穷。燕金翁。聚仙童。爽气盈襟，沉寂内灵通。高傲无为真自乐，显本体，振巍巍，万古雄。
江月晃重山|浩浩云垂曲槛，萧萧叶坠疏林。九秋风露悴诗心。沧波外，梦逐锦鳞沈。欲折芦花赠远，翻怜月桂成阴。浓香淡影两难禁。销凝久，招手下霜禽。
沁园春|我醉狂吟，君作新声，倚歌和之。算芬芳定向，梅间得意，轻清多是，雪里寻思。朱雀桥边，何人会道，野草斜阳春燕飞。都休问，甚元无霁雨，却有晴霓。诗坛千丈崔嵬。更有笔如山墨作溪。看君才未数，曹刘敌手，风骚合受，屈宋降旗。谁识相如，平生自许，慷慨须乘驷马归。长安路，问垂虹千柱，何处曾题。
沙塞子|万里飘零南越，山引泪，酒催愁。不见凤楼龙阙，又经秋。九日江亭闲望，蛮树远，瘴烟浮。肠断红蕉花晚，水西流。
河传|秋光满目，风清露白，莲红水绿。何处梦回，弄珠拾翠盈盈。倚阑桡，眉黛蹙。采莲调稳声相续，吴儿伴侣，倚棹吴江曲。惊起暮天，几双交颈鸳鸯，入芦花深处宿。
河渎神|湖上水连天。湖光卷尽寒烟。玉娥一去几千年。尽日凝妆俨然。漠漠雨丝飘碧瓦。人在女郎祠下。一树红梨开谢。明朝又是春社。
河满子|簇簇猩红衲袄，尖尖凤觜丝鞋。驴背斜风真解事，飏他障面纱开。回首低询阿姥，可将白速香来。片席堪容双膝，虔诚敢避尘埃。清磬一敲扶欲起，于思广祝生财。偷眼隔花人远，小姑心事谁猜。
法曲献仙音|小径偷闲，北窗高枕，满眼许多生意。密雨初晴，一庭新绿，渐觉上阶缘砌。谢门外尘劳客，双屐休泥滓。窗前地。把鸳甃时时妆点，浑俨是深翠氍毹景致。高兴倒芳樽，便玉山移对花际。洒扫何须，比花茵一般风味。更罗袜如钩，过处撩人情思。
法驾导引|朝北极，朝北极，斗转帝车回。历历珠星联五纬，高高华盖护三台。寿域万年开。
泛兰舟|梅实青垂篱落。小桥横溪U。傍溪燕燕来时，谁把信音托。辽野烟低，疏枝月澹，凄然凝望，肠断黄昏高阁。下罗幕，孤枕暗眠，新词追咏故人作。雅艳恰近天真，争识旧情薄。流泪交颐，荏苒梦回，沈吟无语，且将粉痕轻掠。
泛清波摘遍|衔山景短，滨海潮寒，风雨岁阑欢意少。映空如雪，点点芦花共人老。闲眠早。楼台近市，弦管飞声，归梦最怜纷破晓。淡墨题笺，细说离愁付青鸟。浦江表。沙岸正平素波，远岫半粘衰草。安稳扁舟故园，甚时能到。圣湖渺。萧寺饭客笋香，重崖讨春梅小。待看苏堤翠匝，回船应绕。
泛青苕|别后刀环。望草树萧萧，雾里乡关。龙圆瘿。蚓膏冷。黄蕉影。念此家山。三年梦断漳江路，放暮阳嗾起潺湲。铄人南海，夜漏永依稀浅荔支湾。榕天往迹应删。把鲛鱼泪点，洒上红珊。衙鼓动。酒波涌。屐声重。几破诗悭。西风坠柚千城死，荡暗尘再劫华鬘。双鸿叠至，无计慰相思，且报平安。
洞仙歌|当时我醉，美人颜色，如花堪悦。今日美人去，恨天涯离别。青楼朱箔，婵娟蟾桂，三五初圆，伤二八还又缺。空伫立，一望不见心绝。心绝。顿成凄凉，千里音尘，一梦欢娱，推枕惊巫山远，洒泪对湘江阔。美人不见，愁人看花，心乱含愁，奏绿绮弦清切。何处有知音，此恨难说。怨歌未阕。恐暮雨收行云歇。窗梅发。乍似睹芳容冰洁。
洞天春|山乐雨鸣清晓。凤翥倚垣风扫。展簟梦回凉更好。怕入秋声早。密掩书窗悄悄。避却炎蒸多少。叶如界纸，心似柚书，聊供挥草。
浣溪沙|红藕花香到槛频，可堪闲忆似花人，旧欢如梦绝音尘。翠叠画屏山隐隐，冷铺文簟水潾潾，断魂何处一蝉新？
浣溪纱慢|苦伏处仲枥，狂走相如马。谢堂信息，难道无多也。关塞浪迹，客子风怀写。欢事如飘瓦，莺燕好楼台，早匆匆铜驼泪洒。藕花榭，记载酒停车。甚南城旧陌，西第艳歌，粉气销残霸。忍听素娥，天宝几年话。一卧沧江野，惆怅昔游非，却重逢今宵月下。
浪淘沙|杉木为U竹作檐。江潮能苦雨能甜。连朝只饮檐头雨，翻道江潮错着盐。
浪淘沙令|丝柳拂银塘。摇曳烟光。梦魂依约旧潇湘。莺语似含清瑟怨，空诉残阳。波路九回肠。山作眉妆。罗衣犹惹去年香。苦恨东风花落后，一例能狂。
浪淘沙慢|倚阑处，香抛麝粉，翠减红药。雏燕平芜漫掠。浮花浪蕊如昨。恁飞舞呢喃栖画阁。有轻絮细扑帘幕。念绣陌钿车去何所，记曾误芳约。飘泊。绿萍点点谁托。更树底鹃啼，莺声老苦了人未觉。教梦入愁边，莫引清酌。岁华暗促，问瞬归行锦，山涯天角。无计安排心头恶。扪襟袖酒痕易驳。算衣带容光同瘦削。甚临水也照僝颜，尽寂寞，人间暗怨东风薄。
海棠春|有形万物同吾毁。雪中含蕴生前美。转又爱婴儿，更喜看花蕊。两间大气原无味。浮日月何由污秽。但愿返真全，此意人难会。
淡黄柳|寒蝉乍咽，桥外停兰楫。一带江村残雨歇。听到五更欲断，淡月萧疏又秋色。这时节，梦儿乍成得。橹声苦响偏急。记乌衣巷柳曾相识。卷起孤蓬，迢迢往事，一树无情自碧。
添声杨柳枝|风中欲笑雨中啼。惯分离。桥边携手傍香堤。暮春时。十四红楼留不住。雕鞍去。柳枝摇曳胜杨枝。绾青丝。
清商怨|小庭露重花知否。睡一溪杨柳。月里开尊，佳人闲雪藕。浴罢香来螓首。且潦倒风前残酒。疏影依人，乌鹊栖枝久。
清平乐|愁根难断。旧好难重见。更有斜阳难系得，费尽几多虚愿。不因别有痴情。那能缥渺空灵。觅得一宵幽梦，居然历到他生。
清平调辞|生前富贵草头露，身后风流陌上花。已作迟迟君去鲁，犹教缓缓妾回家。
清江曲|属玉双飞水满塘，菰蒲深处浴鸳鸯。白苹满棹归来晚，秋著芦花一岸霜。扁舟系岸依林樾，萧萧两鬓吹华发。万事不理醉复醒，长占烟波弄明月。
清波引|小园听雨，早帘外落红几许。岁华飞羽，了无俊游侣。莫指旧门巷，怕见漫天烟絮。劝君休报春归，对风色，感迟暮。荒鸡唱午，可容我沧浪暂驻。嫩寒庭宇，甚幽梦都阻。题香坠欢渺，不是婵娟三五。剩有堤畔垂杨，替人眉妩。
清风八咏楼|短鬓几茎青，又瘦绝相看，穷年腰领。安顿河山更，忍楚囚对泣，全输风景。宿酲休省。漫检点春衫尘影。待重定高下千秋，擅场故事能证。稊杨枯后谁孕，早湔髓刳肠，费他金鼎。尽扫香桃瘿，渐时花鏖雨，素枝当岭。生机徐迸，昼初长微泻仙茗。一呼应唯物居中，陡出翠鬟霜靓。
清风满桂楼|凉飙霁雨。万叶吟秋，团团翠深红聚。芳桂月中来，应是染仙禽顶砂匀注。晴光助绛色，更都润丹霄风露。连朝看枝间粟粟，巧裁霞缕。烟姿照琼宇。上苑移时，根连海山佳处。回看碧岩边，薇露过，残黄韵低尘污。诗人谩自许。道曾向蟾宫折取。斜枝戴，惟称瑶池伴侣。
渔家傲|鬓底青春留不住。功名薄似风前絮。何似瓮头春没数。都占取。只消一纸长门赋。寒日半窗桑柘暮。倚阑目送繁云去。却欲载书寻旧路。烟深处。杏花菖叶耕春雨。
渔歌子|采石矶头煮酒香，长干桥畔柳阴凉。歌欸乃，濯沧浪，来往烟波送夕阳。
渔父引|新妇矶边月明。女儿浦口潮平。沙头鹭宿鱼惊。
渡江云|刁骚蓱末起，雰U净扫，还见蔚蓝天。春阴过十日，耽误芳时，冷羃杏花烟。渌波新涨，问几时暖到鸥边。休负了绿杨影里，红索挂秋千。应怜。韶光似水，似水东流，更回波何处。刚落得愁如往日，盼到今年。痴心欲向东皇乞，让良辰月满花妍。招胜侣，人天共证情缘。
湘春夜月|似留连，御炉香袖凝魂。且入百姓人家，飞燕倚晨昏。不恨鼎湖龙去，恁蒋山移色，歇浦消春。寄管弦辨索，风流逸响，文采长存。王孙故国，红牙铁板，深护重门。凤阙龙楼，空过眼落花杨柳，都付浮云。相逢不语，镇暗伤蓬梗无根。怎奈遣，乍听别馆声凄，点泪红豆余痕。
湘江静|廿四芙蓉明镜展。怅盈盈袜罗尘软。铢衣蹙露，瑶弦泛月，写红兰幽怨。一抹洞庭波，又惊起楚天新雁。桂枝秋老，萍花夜凉，刚人与碧云远。北渚遥，南浦晚。寄瑶华鲤鱼谁倩。明珰翠羽，相思那处，是黄陵祠畔。斑竹锁秋烟，怕难寄啼红一剪。跨鸾人去，愁边空剩，数峰青断。
满宫花|月沈沈，人悄悄，一炷后庭香袅。风流帝子不归来，满地禁花慵扫。离恨多，相见少，何处醉迷三岛。漏清宫树子规啼，愁锁碧窗春晓。
满庭芳|槁木形骸，浮云身世，一年两到京华。又还乘兴，闲看洛阳花。闻道鞓红最好，春归后终委泥沙。忘言处，花开花谢，不似我生涯。年华。留不住，饥餐困寝，触处为家。这一轮明月，本自无瑕。随分冬裘夏葛，都不会赤水黄芽。谁知我，春风一拐，谈笑有丹砂。
满朝欢|碧水横分，苍山乱叠，楚天无限云树。惆怅倚阑凝望，黯黯无语。新来憔悴，叹梦不成云，愁都作雨。红袖对笼，翠尊递饮，尽成间阻。追忆骊歌唱罢，宝马嘶时，肠断送君南浦。秋江渺渺，多少征帆来去。玉块题情，刀镮赠约，毕竟相逢何处。向晓伫立妆台，慵画旧时眉妩。
满江红|性正惟中，只这是修仙秘诀。若稍有偏颇，动生差别。试向动中持得定，自然静里机通彻。会三元五气入黄庭，金花结。运火功，有时节。海潮生，天上月。那一升一降，复圆复缺。十月工夫无间断，一灵妙有超生灭。更问予向上事如何，无言说。
滴滴金|苍茫谁敛时光泪。白垩纪古新世。山隆海没陨星时，把初心封止。风花未老晶如水。深金目，郁金髓。未凝之梦可重窥，与子相逢始。
潇湘神|春草肥。春草肥。越王台畔布帆归。何处酒旗堪醉客，晓莺声里一花飞。
潇湘逢故人慢|潇湘一曲，记前时相念，此地相逢。掀髯一笑中。问霜雪因甚，早上青松。多情自昔，阅桑田沧海重重。有吴市洞箫孤奏，碧天吹裂晴空。酌君酒，为君舞，怕长沙袖短举手难工。把袂且从容。但五弦挥罢，目送归鸿。随时梅酒，又何有今古英雄。莺花在年年三月，绿杨柔亸春风。
澡兰香|柳阴池上，夜月凉时，角枕梦回暑退。青丝玉虎，付与红儿，催汲井华新水。借茶炉候火烟炊，嫩汤微温欲试。佩解罗袿，兰槛龟纱先闭。双凤钱通侍女，片霎私窥，彀侬心醉。暖玉温柔，纤葱溜滑，澡豆麝脐芳气。渐欹斜无力挼挲，起展湘纹便睡。爱此际翠鬓云松，雪胸香腻。
点绛唇|绿萼冰花，数枝清影横疏牖。玉肌清瘦。夜久轻寒透。忍使孤芳，攀折他人手。人归后。断肠回首。只有香盈袖。
烛影摇红|鲈脍秋杯，树声一夜生离怨。趁潮津月向人明，还似当时见。芳草天涯又晚。送长风萧萧去雁。凄凉客枕，宛转江流，朅来孤馆。头白相看，后期心数逡巡遍。此情江海自年年，分付将归燕。襟泪香兰暗泫。两无言青天望眼。老怀翻怕，对酒听歌，吴姬休劝。
熙州慢|武林乡，占第一湖山，咏画争巧。鹫石飞来，倚翠楼烟霭，清猿啼晓。况值禁垣师帅，惠政流入欢谣。朝暮万景，寒潮弄月，乱峰回照。天使寻春不早。并行乐，免有花愁花笑。持酒更听，红儿肉声长调。潇湘故人未归，但目送游云孤鸟。际天杪。离情尽寄芳草。
燕山亭|青女初裁，素榖长门，冷落金茎围注。只有丽娟，琥珀缨裾，艳绝披香蕊女。瑶圃葩芬，更掩映锦云珠雨。辛苦。见婉约朱栏，不禁幽暮。便是泪染灵芸，著红玉壶中，向人如语。千丝铁网，百宝流苏，傍他海棠何处。留待深秋，恐化作晚霞归去。难据。把金剪甚待重做。
燕归梁|浮名浮利两悠悠。终不道，把身囚。好贪多败更多忧。又著个，甚来由。愿人识破早抽头。从前事，尽都休。飘飘物外不淹留。管有分，继吾俦。
燕春台|夏景舒长，麦天清润，高低万木成阴。晓意寒轻，一声未放蝉吟。但闻莺友同音。宴华堂绿水中心。芙蓉都没，红妆信息，终待重寻。清冷相照，邂逅俱欢，翠娥拥我，芳酝强斟。笙歌引步，登临更向瑶岑。卧影沈沈。自风来与客披襟。纵更深。归来洞府，红烛如林。
爪茉莉|香吐黄昏，不是风尘味。清影弄月痕轻缀。袅袅扶风，联珠颗枝条柔翠。几多番落尽还开，直恁秾情幽媚。绣窗绮阁，惯是怜娃惜婢。晚妆残湘云堆髻。一枝偏倚，珊枕玉温香腻。夜深沉梦醒残鸡，暗麝尤侵鸳被。
爱月夜眠迟慢|树影朦胧，望小蟾乍涌，人立桐阴。草根虫语，沾衣露下，双双睡稳胎禽。芭蕉掩却红灯，天街夜色深沈。又谁家一声声，不住敲动寒砧。当此月满风微，把冰丝再鼓，谱入瑶琴。井栏杆外，闪闪不定，萤火几点难寻。清辉暗转花稍，良宵一刻千金。想嫦娥也如我，爱月不顾更深。
献天寿|日暖风和春更迟。是太平时。我从蓬岛整容姿。来降贺丹墀。幸逢灯夕真佳会，喜近天威。神仙寿算远无期。献君寿万千斯。
献天寿令|阆苑人间虽隔，遥闻圣德弥高。西离仙境下云霄。来献千岁灵桃。上祝皇龄齐天久，犹舞蹈贺贺圣朝。梯航交凑四方遥。端拱永保宗祧。
献衷心|料佛飞轻易，心许凡人。多则为种前因。向妙莲花座，顶礼功深。还不若，方寸地，自家寻。无佛处，佛才真。此中空洞即檀林。把至情坚铸，不坏金身。毋退志，休亵念，莫分心。
玉京秋|烟水阔。高林弄残照，晚蜩凄切。碧砧度韵，银床飘叶。衣湿桐阴露冷，采凉花时赋秋雪。叹轻别。一襟幽事，砌蛩能说。客思吟商还怯。怨歌长琼壶暗缺。翠扇恩疏，红衣香褪，翻成消歇。玉骨西风，恨最恨闲却新凉时节。楚箫咽。谁倚西楼淡月。
玉京谣|席帽栖吴市，泪点琼箫，却泛沧州棹。战鼓声中，天涯何处芳草。殢万感飘泪银灯，又客里南枝春到。东风早。山城柳色，初添愁料。抛残蠹管尘笺，梦醒淞波，对冷烟越峤。红烛分题，尊前相看年少。问甚时花近高楼，肯寄我月泉吟稿。闲眠好，休惹翠阴啼鸟。
玉人歌|当日事。记陌上青丝，垂垂踠地。拖烟蘸雨，已解藏鸦未。真珠帘额香毬坠，做尽轻狂意。影蒙蒙，红日三竿，白花十里。水驿飘零子。谢青眼相看，绾人征骑。露叶如啼，直得消魂死。如今渐长黄金穗，不在长街里。羡画楼有主，舞腰同倚。
玉团儿|轻黄淡素生花束。拟投赠都非世俗。蚤许通情，初寻门巷，名字偏熟。残妆自爱长眉曲。笑半裹红纱映肉。命薄才疏，合欢无分，相见亦足。
玉堂春|玉悟金通，心心从教化。玉虎金龙，时时相迓。玉滟金波，澄澄成次亚。见玉溪中，产玉芽。玉叶金枝，荣荣无朽谢。玉姹金婴，闲闲看舍。玉户金关，明明开上下，唱玉堂春，赏玉花。
玉女摇仙佩|蓬山万里，瞥遇仙姿，不是飘风班缀。向月传神，将花点靥，总有自然佳丽。眉黛谁堪比。怕遥峰碧嫩，似人非易。想应是鸳鸯命合，便不相逢料也难已。最爱下重帘，烛底杯前，雨嫣云媚。何况深怜浅惜，嵌骨相思，忍令白眉抛弃。荐枕楚台，吹箫秦苑，未似而今称美。紫袖肩同倚。雕栏畔还把红阑香艺。愿莫忘长生夜语。西陵松柏久长情意。如辜誓。他年试检双鸳被。
玉女迎春慢|高阁凌虚，烟霏宿寂寂回廊深处。十丈幡竿自舞。几簇金铃丛语。连宵风苦。便自恐一春迟误。花开花落，回忆去年，嘉会堪数。飞来粉蝶轻盈，如寻旧约，绿阴低护。未识芜园野景，尽作瑶台碧柱。倦游情绪。任逐渐看花成雾。倚枕闲停，错落数声钟度。
玉山枕|大海飞蜃。破高浪凄风紧。挂帆万里，归魂五夜，此事人间，旷古谁忍。问天无信地无灵，甚峡内彩昙微瞬。望巴渝穷日昏霾，蔽嘉陵伴荒江孤衬。可堪挑菜逢春闰。过东郭桑谁认。锦镫选句，香街斗酒，一例前游，概成妖U。架书余烬蠹青箱，痛传注小同髫龀。记西行荞麦花开正如丝，又长蛇徐蠹。
玉抱肚|当年哥小。无知寅卯。与UU执手相嬉，向来没有烦恼。记当时玩耍。邻家院哥我攀枝去偷枣。小U胆怯，暗里放哨。如人至，学啼鸟。节外生枝。邻家狗汪汪乱叫。多亏我年少。忒机灵跳下匆匆跑。忘小U被狗惊晕倒。幸无伤骂句阿哥，说来将我作宝。者般相好？听她说赶紧扶她逗她笑。替整小辫，指天誓，陪她老。待长成分手了。把天涯况味都品得。所剩仅有一张童照。
玉梅令|玉人风韵。洗铅华都尽。曹溪滴水罗浮近。看巡檐索笑，折取一枝枝，白雪轻携，红英微衬。岭头香满，涧边月印。偏隔断江南春信。只无根零落，更素影凄凉，争似我天涯幽恨。
玉梅香慢|寒色犹高，春力尚怯。微律先催梅拆。晓日轻烘，清风烦触，凝散数枝残雪。嫩英妒粉，嗟素艳有蜂蝶。全似人人，向我依然，顿成离缺。裴回寸肠万结。又因花暗成凝咽。捻蕊怜香，不禁恨深难绝。若是芳心解语，应共把此情细细说。泪满阑干，无言强折。
玉楼人|去年寻处曾持酒。还是向南枝见后。宜霜宜雪精神，没些儿风味减旧。先春似与群芳斗。暗度香不待频嗅。有人笑折归来，玉纤长尽露罗袖。
玉楼春|芳草裙腰一尺围。粉郎香润，清洒蔷薇。为嫌风日下楼稀。杨柳青阴，深闭朱扉。枉是尊前调玉徽。彩鸾何事逐鸡飞。楚台赋客莫相违。留住行云，好待郎归。
玉漏迟|绿阴凉月暗。风帘欲下，纱笼初卷。病起支离，瘦影怕教重见。红豆珠光一点，系多少春愁秋怨。思无限。香残漏尽，酒阑歌散。曾记旧日兰闺，正刻烛分题，尚嫌宵短。争似而今，只解照人肠断。况对疏窗冷雨，更独倚熏篝挑倦。乡梦远。心绪落花零乱。
玉烛新|江雁人归后。乍梦绕南枝，草堂诗就。嫩晴缀玉，胜簪处一缕香魂还漏。楼台似旧。但绛雪凭阑消候。残角里又是黄昏，无言暗笼烟袖。芳苔泪锁冬春，渐老去难攀，故乡知否。素娥漫斗。临水照那似天然清瘦。何郎句秀。想月夜林边搔首。听鹤语招手仙云，高寒细奏。
玉簟凉|十载长安。记如此良宵，团扇抛残。龙梭初罢织，赴碧落幽欢。几多钿合蟢子，陈瓜果乞巧楼前。惊梦醒，但绛河千尺，云气漫漫。无端。嫩苔绣瓦，斜月窥窗，妆做秋意阑珊。去年当此际，正同倚危栏。定识凉生玉簟，盼鹊驾不到人间。天似水，掷泪珠荷露争圆。
玉蝴蝶|新绿暗随愁密，只缘栖稳，时有金衣。一朵迟花，叶底开了谁知。已无多好春须护，真误了一别难期。望天陲。浮云何限，只蔽离思。当时。重扃扣寂，新妆绰约，花雨霏微。灯影流阶，碧纱依约映华姿。檐霤滴验情教伫，娇鬓湿窃笑同携。事难追。夜窗深静，虚幌初垂。
玉连环|石根浅拗。带云浆几番微雨，随烟轻窖。向濂溪旧院，分将玉骨，团就粉躯花貌。施朱嫌格短，湛露喜肌饱。碧琉璃地，记遗仙佩，玄霜稳搅。丫角打叠双歧，绾莲衣漫把红罗添罩。伴破梦辛夷，同心薝卜，闲送柳边舶趠。等残莺倦蝶，唤江南春觉。风纤欲折，乳光浮处，剪来稍稍。
玉阑干|芜园是处追前景。粉蕊紫苞蘦落尽。林梢几点暮鸦归，斜阳下独穿幽径。别离经岁无音信。也自知欢会难定。恁时立凭曲阑干，除非寻燕子厮趁。
玲珑四犯|密密疏疏，恰亚字回环，苔砌低认。月地斜看，筝柱几曾端正。扶出半幅惊鸿，奈背面暗愁谁省。又翠阴转过云廊，花底屧痕俱损。断红千折描难尽。印凉波井梧秋近。玲珑不隔蓬山路，偏写离人孤凭。一片画格高低，闪入风帘灯冷。问碧城何许，空绾著相思影。
玲珑玉|万里秋容，早收尽堕粉遗簪。香分桂殿，吹笙院落沉沉。结就玲珑片玉，便一年常见，何似如今。花阴，照晶帘波影浅深。为念年年玉斧，问可能修得，离恨千寻。碧海青天，累嫦娥夜夜关心。怜他陈瓜列果，有多少痴儿呆女，下拜沉吟。且长饮，取冰壸清露自斟。
珍珠令|吴姬修耳搓酥削。双鬟约。因甚把神针穿却。金重未能胜，况圆珠灼烁。偶堕香泥飞燕啄。便衔去书床那角。那角。被一曲相思，钩人心著。
珠帘卷|珠帘卷，暮云愁。垂杨暗锁青楼。烟雨蒙蒙如画，轻风吹旋收。香断锦屏新别，人闲玉簟初秋。多少旧欢新恨，书杳杳梦悠悠。
琐窗寒|听雨沽春，题花卜夜，胜游曾几。书传雁羽，有约玉箫同倚。踏松阴依然断肠，素弦一昔牙琴碎。过招提倦旅，当时灯晕，尚飘红穗。谁寄。相思意。但絮影埋香，酒痕吹水。秋坟怨语，凄入女媭砧里。话伤心孤雏未将，纸钱那觅空燕垒。判今生尘面西风，为君持泪洗。
琵琶仙|归到西湖，未应误豆荚樱珠时节。无那孤瑟弦空，春声带愁咽。兰棹涴残鹃泪点，怕啼湿故裙尘箧。中酒年光，收帆兴绪，容易华发。待催办腰笛单衫，趁苕水东边旧时月。相送荷花一路，把君恩重说。春渐老幽单客枕，拚十年逝水销别。可奈江国漂花，瘴天啼鴂。
瑞云浓|红丝片玉，螺香犹沁腴紫。素袖频番井华洗。樱桃雨润，记伴著瑶宫仙史。梦影镇匆匆，化飞云逝水。十样新图，谁拓出初三月子。细字银钩认题识。优昙花谢，想膜拜猊床禅偈。墨晕流芬，小颦似此。
瑞云浓慢|短冈似喟，片云如嚏，蝉唱满羁深树。仰天挹日，写咄构空，束茅蘸水又住。垂丝弄碧，曰得钓是处维鲂及U。待草笺问枯鱼涕泗，也未分付。浪其讴，风且舞。一江月为我倾芳醑。竹敲青梦，窗割紫氛，墨迹忽疑腾翥。炎灰劫后，算斯时吟痕在否。恰夜阑洒孤伫披襟，两三点雨。
瑞鹤仙|天寒山意净。弹指间飞红留下爪印。空桑戒回瞬。况衔香鹿扰，忘机鸥韵。情遥别近。看一树柳烟散暝。最怜他曲磴，重寻换了，前番风景。归稳。犀帷听雪，鹤径吟梅，居然心称。言归又吝。去与住，两难并。争闲云只向长空舒卷，负了柳明花靓。算何如早迓阳春，归心又竞。
瑞鹧鸪|城中火树落金钱，城外湖波起碧烟。夜夜夜深歌子夜，年年年节度丁年。玻璃一段湖称圣，琥珀千钟酒号贤。自分懒追儿女队，玉梅花下拾花钿。
瑞龙吟|仙槎路。无数水驿津亭，霜花冰树。雪消南浦飞旌，春风行到，旧曾行处。远凝伫，杳杳重滩苦竹，船窗篷户。银涛大小孤山，临江洒酒，共谁笑语。怜我茸衫留滞，醉墨调笙，年时歌舞。倦倚一灯。空庭明月如故。鸡鸣紫陌，祇剩红牙句。依稀记崆峒岚翠，郁孤台古。有梦随君去。鹧鸪啼恨，桄榔别绪。揽镜增秋缕。也记得燕台梨云莺雨。夕阳寄与，恋人轻絮。
瑶华|筛冰为雾，屑玉成尘，借阿姨风力。千岩竞秀，怎一夜换作连城之璧。先生闭户，怪短日寒催驹隙。想平沙鸿爪成行，□似醉时书迹。未随埋没双尖，便淡扫蛾眉，与斗颜色。裁诗白战，驴背上驮取灞桥吟客。捻须自笑，尽未让诸峰头白。看洗出宫柳梢头，已借淡黄涂额。
瑶台月|烟霄凝碧。问紫府清都，今夕何夕。桐阴下幽情远，与秋无极。念陈迹虎殿虬宫，记往事龙箫凤笛。露华冷，蟾光白。云影净，天籁息。知得。是蓬莱不远，身无羽翼。广寒宫舞彻霓裳，白玉台歌罢瑶席。争不思下界，有人岑寂。羡博望两泛仙槎，与曼倩三偷蟠实。把丹鼎，暗融液。乘云气，醉挥斥。嗟惜。但城南老树，人谁我识。
瑶台第一层|万里羊城今咫尺，飞帆幕府留。舣舟三水，帘开珠箔，幢拥清油。海天烟暖，瘴岭客来，一洗羁愁。喜春早，正红生亭榭，绿满汀洲。朋俦。主人情重，凤笙龙笛夜啁啾。尉佗台畔，田横岛外，半醉江楼。对蛮方节钺，把手处，头鬓霜稠。转歌喉，问谁占星使，到自神州。
瑶阶草|空山子规叫，月破黄昏冷。帘幕风轻，绿暗红又尽。自从别后，粉销香腻，一春成病。那堪昼闲日永。恨难整。起来无语，绿萍破处池光净。闷理残妆，照花独自怜瘦影。睡来又怕，饮来越醉，醒来却闷。看谁似我孤令。
甘州令|冻云深，淑气浅，寒欺绿野。轻雪伴早梅飘谢。艳阳天正明媚，却成潇洒。玉人歌，画楼酒，对此景骤增高价。卖花巷陌，永灯台榭。好时节怎生轻舍。赖和风，荡霁霭，廓清良夜。玉尘铺，桂华满，素光里更堪游冶。
甘州曲|一炉龙麝锦帷傍，屏掩映，烛荧煌。禁楼刁斗喜初长，罗荐绣鸳鸯。山枕上，私语口脂香。
甘州遍|朱明节，红紫满花台。忆初栽。根如绿玉，叶如翠羽，一丛高下立苍苔。风乍过，雨方催。遮遮掩掩栏畔，先后几番开。痴儿女红甲映香腮。拾花来。金盆夜捣，凉露落间阶。
甘草子|春徙。陟彼南山，截取青苍意。露眼掌中生，种玉琉璃里。沙界缩盈融秋水。是赠我天真风致。故我芜词报君子。勿使殊音旨。
甘露歌|折得一枝香在手。人间应未有。疑是经春雪未消。今日是何朝。尽日含毫难比兴。都无色可并。万里晴天何处来。真是屑琼瑰。天寒日暮山谷里。的砾愁成水。池上渐多枝上稀。唯有故人知。
甘露滴乔松|哀丝变征。卷剪淞桥畔，盈盈秋水。稍喜江上雁来，天外人至。早神结为寻诗，待呼取狗屠隐市。平生心死。绥庐山长，飞鸾髦士。最怜四海何之，算他日图南，望门投止。夕阳寒柝，意气西园诸子。念马尾几相思，被短梦忽忽催置。菊荒荔罢，太息故家乔梓。
生查子|春病与春愁，何事年年有。半为枕前人，半为花间酒。醉金尊，携玉手，共作鸳鸯偶。倒载卧云屏，雪面腰如柳。
画堂春|春衫初试柳丝黄。雨馀轻暖轻凉。流莺婉转促晨妆。啼遍垂杨。芳草萋萋碧色，新花冉冉幽香。消闲无事下回廊。多少春光。
留客住|四元遇。过华山共临秦地，咏歌谈笑，暗阐重阳佳趣。无为自令人化，有幸天使，官磨相间阻。东连海上，奋三公高义，大开门户。教行普。叹我离群，忘形慵举。内省无愆，外患何忧何惧。三光盛衰，交变万化，恩害相生天地数。留身且住。待青霄得志，坦然行步。
留春令|采莲舟上，夜来陡觉，十分秋意。懊恼寒花暂时香，与情浅人相似。玉蕊歌清招晚醉，恋小桥风细。水湿红裙酒初消，又记得南溪事。
番枪子|欲烧高烛回仙骑。沈梦到秋醒，如潮退。驱客重对芳菲，无力疏阴倦金蕊。此度与深红，俱精魅。看饱嘘泪摧眉，衔忧没齿。已坼定飘残，吾何畏。费人世眼相猜，非时多谢天心赐。末日视馀年，欢为罪。
疏影|疏灯一点。又遮遮掩掩，秋满栏槛。次第看来，如此萧疏，那有一分明艳。水仙祠下寒泉荐，冷落语酒旗茅店。到不如梦醒纱幮，约略梨花云冉。谁话餐英旧事，美人怨迟暮，初服清感。止水盈盈，古镜精神，总怨烟消香暗。画图若写西风照，莫孟浪秋容增减。算夜凉蝶瘦螀寒，只有个萤还闪。
白苧|弱冠时，便慕尔，是能文者。彼苍何意，还困骚人在野。玉钩斜恨相见亦何迟也。赠我五言诗，墨淋漓鹅群无价。古调清新，原本过江颜谢。感深情平生心事君能写。风雅。海内知名，无过几辈，我欲弹丸天下。读庐岳新吟，循环忍舍。笔端飞动，似注江峡水，行空天马。才大总难量，东阿八斗嫌他寡。藏诸怀袖，珠玉光芒射。
白雪|龙门百尺，根太古鸾渟凤峙修桐。U越谅霄，工良制巧，裁成换征移宫。梦魂通。梦仙远散雪归风。也应似狱中埋剑，吐气亘长虹。因甚谪处夜郎，蛮书赤雅寄孤踪。想伴逐臣迁客，乡思断归鸿。还自惜爨材蕤铁，赏会托成钟。抚琴三叹，知音旷古难逢。
百媚娘|人说笙箫偏好。却把金徽藏了。为有知音今夜听，拚剪麻姑仙爪。三尺落霞双袖绕。流水溶溶晓。帘外黄莺休搅。架上绿鹦应悄。赢得檀郎浑不语，但见篆烟微袅。抚罢倩郎更别调。弹个求凰操。
百宜娇|剪柳风柔，养花雨细，催就几番春讯。弹指流光，惊心往事，早是踏青期近。秋千倦倚，恰镇日慵翻唐韵。试轻衫重又装棉，馀寒无奈犹蕴。芳径里落红成阵。日影转回廊，绿窗人困。燕蹴帘钩，莺啼栏曲，不管愁萦方寸。深深院宇，乍梦觉绣屏香烬。恁新来瘦减桃花，钏环宽褪。
皂罗特髻|浚斯六井，正卤水汹汹邺侯初凿。浚斯六井，便万民欢跃。香山后浚斯六井，是坡仙植柳分莲萼。浚斯六井，认苏堤波脚。三度浚斯六井，任风烟辽邈。问谁记浚斯六井，海潮指寂寂新城郭。浚斯六井，浚此心堪酌。
盐角儿|梅花香雪。柳花飞雪。玉姿双绝。千般娇艳，桃花艳色，也曾痴彻。美人来，邀明月。怀一点红情心血。比花貌，凭谁借问，惟有性灵分别。
相思儿令|银叶如钱一点，漫爇小蓉丸。忆得韩郎去后，十样淡眉攒。博山红兽犹寒。只因愁绪多端。泪痕湿处频熏，唾花衣袖难干。
相思引|乍暖还寒雨后天。征鸿嘹唳别怀牵。可怜春半，南浦草如烟。目断魂销人不见，意长笺短恨难传。不禁回首，清泪一潸然。
相见欢|垂杨阴里桥红。乍相逢。多谢沟边流水柳边风。曾记得。春波绿。照惊鸿。一霎伯劳飞燕各西东。
眉妩|正花西星点，树杪鹃声，灯老半窗暝。倦里浑无睡，相逢处，依稀工部祠径。翠苔步稳，诉锦城千万幽恨。画栏响，一角蒙蒙雨，觉鸳被微冷。人醒沈思音问。又暗移山月，遥挂天镜。风信哀牢转，邛山外，伊人知甚光景。送春路永。算四乡忙了农正。待消夏峨眉，摇一棹，汉嘉影。
看花回|翠丛先放春早，暮景呈洁。被酒乍开倦眼，对扫黛文君，还慰愁结。芳襟自远，细浴东风泉底滑。银屏酒静理琴丝，葱尖会意已清绝。何事更移樽向月。叹荏苒几经时节。采采不堪满把，觉空谷烟痕，欲沁华发。低徊故国，路阻幽篁犹待折。看青娥未全老，讵忍轻抛别。
真珠帘|二分明月琼花映。听啼乌宵枕唤将梦醒。谁拨玉炉灰，烟袅钗头冷。钗冷愁生新白发，卅九年伴残妆镜。谁信。似逝水无情，残花风引。回首绣幕金奁，救飞蛾剔落灯花红烬。梁燕绕无踪，怅冻云寒凝。试问玉埋何处也，寄愁吟古台秋井。寂静。忆一曲游仙，数声清磐。
真珠髻|残秋时序，小饮初阑，悔与佳人轻别。倚楼凝眺，云黄风劲，暮色倍添凄咽。闻道胡边，早得见漫空飞雪。定久客也感无聊，谩把玉龙吹彻。金炉灰烬重爇。袅余香晻暧，寸心堪熨。细书幽恨，簪花格妙，但恐薛涛笺湿。学画檀痕，不让补之清绝。待陇驿梅蕊含春，寄我一枝芳洁。
眼儿媚|乌盆瓦缶素花新。芳草结为邻。潇湘九畹，汀州丛箭，满室香匀。芬芳一缕心脾沁。好梦几时征。姗姗来也，丹心著露，粉蕊含春。
睿恩新|红丝一曲傍阶砌。珠露下独呈纤丽。剪鲛绡碎作香英，分彩线簇成娇蕊。向晚群花欲悴。放朵朵似延秋意。待佳人插向钗头，更袅袅低临凤髻。
石州慢|辛苦年涯，江渡又春，仍念羁泊。东君努力韶华，早客芳心谁托。流尘自转，暗换几处帘栊，东风不语微波觉。老去愿春迟，看斜阳天角。寥廓。数声归雁，凄断南烽，瘴云还阁。北望销魂，犹是花前离索。争知此地，占了多少秾华，新愁先满余村落。开岁两相思，有一般梅萼。
石湖仙|羁栖黄浦。数名手丹青，谁拟高处。春讯入帘来，引骚魂清宵归去。灯前凝想，恍梦见玉人歌舞。相与。对露华感慨今古。轻盈料曾换马，闭娉婷凄吟断句。待发幽芬，捍拨徐调宫羽。识藐苏斋，曲成金缕，巧生弦柱。忏绮语。登瀛记取秦府。
破字令|缥缈三山岛。十万岁方分昏晓。春风开遍碧桃花，为东君一笑。祥飙暂引香尘到。祝高龄后天难老。瑞烟散碧，归云弄暖，一声长啸。
破阵乐|湿阴冱云迷野渡，雾隐村市。愁听渔舟远笛，情牵驿路离思。乍落叶飘摇风暗起，扫门巷转误童稚。念时节番番去何许，经冬客怀滞。容易。镜中鬓影憔悴。想水驿山程行久，往事难再记。对似旧青衫，空自凝睇。归期漫计。尽客舟来往当门流水。十七年来烟波里。移家惯宛同转蚁。探芳信墙阴花共蕊。任春去荡逐天涯，且放浪，年年稳醉金尊里。
破阵子|缺月闲寻昨梦，圆波错认吾乡。万点沤珠参佛果，一瞬天花作道场。清钟声未忘。锦鹢浮生忍托，哀蝉冷句重商。见说残秋如过客，从此高楼傍夕阳。归人归路长。
碧牡丹|数点梅梢萼。隐隐见，胭脂著。未到春归，预结探春期约。顿忆花前，恣少年行乐。劝觥筹，履交错。梦先觉。玉照堂空却，翩翾翠禽飞啅。叶底青圆，也共残花零落。试托悲吟，赖旧时弦索。恨伊行，旧情薄。
祝英台近|酒樽间，诗侣散。寂寞锁深院。冷蝶寻来，尚有几枝颤。可怜风紧霜浓，东篱秋老，愁煞个渊明无伴。相思怨。眼前多少凄凉，空自付归雁。休说销魂，人瘦有谁管。趁它疏影残香，馀情同诉，依旧把黄昏帘卷。
祭天神|叹岁寒残雪谁堪语。换苍苔旧步荒江桥上路。西园梦后重寻，剩有闲鸥侣。奈沧江照影依依，阶前舞。寂寞送孤云去。漫追惜仙客归来误。江山在，人物改，一霎成今古。念茫茫虫沙陈迹，天海风声，独立斜阳，自断凌霄羽。
福寿千春|柳暗三眠，蓂翻七荚，禀昴萧生时叶。信道凤毛池上种，却胜河东鸑鷟。笃志典坟，经旨素得欧阳学。妙文章，赴飞黄，姓名即登雁塔。要成发轫勋业。便先教济川，整顿舟楫。兆朕于今，须从此超迁，荣膺异渥。它日趣装事，待还乡欢洽。颂椒觞，祝遐算，寿同龟鹤。
离亭宴|忆向吴兴假守。双溪四垂高柳。仪凤桥边兰舟过，映水雕甍华牖。烛下小红妆，争看史君归后。携手松亭难又。题诗水轩依旧。多少绿荷相倚恨，背立西风回首。怅望采莲人，烟波万重吴岫。
离别难|历正巧弄牵牛。颁他两度离愁。叹痴人不解。羡欢娱得再。那知今晓别，彩桥头。音信绝。银河阔。平添几尺泪波流。双七夕。支机石。离别难。霓裳比昔增寒。重奏于阗乐。频驾临风鹊。曝衣乍展先干。良会速。依然独。玉梭金镊暂盘桓。
秋兰香|十载康园，青涩学子，研修硕果成双。胸中添卷秩，琴侧有文凰。乐儒道，甘苦共芸窗。意深孰识心香。算今古，女才男志，二美宜彰。最是菊英佳处，慧秀久流连，舄履芬芳。但相将，好梦正汪洋。今宵试红妆。除却此生，还盼沧桑。愿世世，同舟风雨，比翼飞翔。
秋夜月|当初聚散。便唤作无由再逢伊面。近日来不期而会重欢宴。向尊前闲暇里，敛著眉儿长叹。惹起旧愁无限。盈盈泪眼。漫向我耳边，作万般幽怨。奈你自家心下，有事难见。待信真个，恁别无萦绊。不免收心，共伊长远。
秋夜雨|灺莲欲坠红欹侧。桐阴吹下轻碧。疏疏微雨后，似洗出新秋颜色。年年触忤吟腰瘦，白苎凉还自怜惜。夜静人更寂。早有个虫儿催织。
秋宵吟|古帘空，坠月皎。坐久西窗人悄。蛩吟苦，渐漏水丁丁，箭壶催晓。引凉飔动翠葆。露脚斜飞云表。因嗟念，似去国情怀，暮帆烟草。带眼销磨，为近日愁多顿老。卫娘何在，宋玉归来，两地暗萦绕。摇落江枫早。嫩约无凭，幽梦又杳。但盈盈泪洒单衣，今夕何夕恨未了。
秋思耗|曾倚雕阑侧，伴翠娥来试故园秋色。明月二分，禁宵三五，花药低窄。正螺墨题情，个侬初见寸黛抑。面映红，樽劝碧，算话别前踪，惜香今恨，纵有素衣蔫泪，俊游空忆。幽夕，重听漏滴，对镜鸾想像容饰。画楼调瑟，星辰依旧，义山发白。记出浴妆成少年，双鬓蝉罢翼，笑座客浑未识。叹病榻茶烟，何时欢事再得，况隔天南地北。
秋色横空|儿女情多。甚千秋万古，不易消磨。拔山力尽英雄困，垓下尚拥兵戈。含红泪，颦翠峨，拌血污游魂逐太阿。草也风流犹弄，舞态婆娑。当时夜间楚歌。叹乌骓不逝，恨满山河。匆匆玉帐人东去，耿耿素志无他。黄陵庙，湘水波。记染竹成斑泣舜娥。又岂止虞兮，无可奈何。
秋蕊香|小阁绿阴遮就。每到踏青时候。游人共约烧香偶。萧九娘家沽酒。当垆未老人依旧。双纤手。银瓶浅汲红珠久。低说侬家只有。
秋蕊香引|天雨哭。催予初服。故苍青积肃霜下生野菊。拂衣辗转荒原去，正勘入秋局。秋局里撷月光三万幅。碎明玉。指间涣落，一抹风潮绿。抱残露，于寒夜，茧成幽独。
秋霁|木落山明，暮江碧，楼倚太虚寥廓。素手飞觞，钗头笑取，金英满浮桑落。鬓云慢约。酒红拂破香腮薄。细细酌。帘外任教月转画阑角。当年快意登临，异乡节物，难禁离索。故人远凌波何在，惟有残英共寂寞。愁到断肠无处著。寄寒香与，凭渠问讯佳时，弄粉吹花，为谁梳掠。
秋风清|风欲偃，路愁遥。枝头莺语滑，柳下马嘶骄。堤边嫩绿年年长，几换游人过画桥。
穆护砂|鼓枻沧溟去。践山盟待证鸥鹭。趁禺收浪，海天霞曙。瀛壖清浅如许。一径处檀栾青凤舞。炎景敛日中无暑。林海荡绿云靡极，绕殿脚泉声如故。婀娜蓬莱，葳蕤薝葡，十年重到渺愁余。访炼师羽化，玉徽辍轸，腹痛赏音无。寥落钟鱼琳宇。碧纱笼壁题尘污。怅蕊珠宫阙，沈沈朱鸟，年时洞天曾住。遁藕空将身迷处所。生意抚婆娑庭树。道场散饥鸦掠食，兵尘梗归雁无书。海印芜平，宝珠花萎，魂归绛雪泪应枯。又黄昏战舰空滩，角声吹暮雨。
章台柳|章台柳，章台柳，往日依依今在否？纵使长条似旧垂，也应攀折他人手。
端正好|当年贺六浑来么。猛挥戈尔朱摧破。子升碑下徐郎过。漫嗟赏无能和。南陈北魏如旋磨。但一片两片欹卧。草间磊磊苔衣裹。没字石留人坐。
竹枝|云气浓浓湿一轩，四围上下绿浮天。不须别具看山眼，自有群峰涌到前。
竹香子|上巳风光无数。杨柳丝丝如舞。偶然修禊仿兰亭，未必人非古。三绝画名家，一曲吟梁父。诗情不似永和年，各有奇怀吐。
竹马儿|喜韶景才回，章台向晓，官柳舒香缕。正和烟带雨，遮桃映杏，东君先与。乍引柔条萦路。娇黄照水，经渭城朝雨。翠惹丝垂，玉阑干风静，轻轻搭住。到此曾追想，陶潜旧隐，忆隋堤津渡。三眠昼永凝露。更许黄鹂娇语。似怕日暖，飞花成絮，拟雪堆绣户。待放教婆娑，如眉处笼歌舞。
笛家|园柳窥黄，砌英苏绿，东风微动。悄无人处烟花冻。薄暾蒸絮，晓霭飞绵，炉香U魄，帘波围梦。未有闲莺，渐生归雁，密意凭谁送。望西山，妒南国，一晌飘零，记过粤赣。孰共。故乡前度，敲诗月下，茶榻能温，凿石云边，鬓丝轻拢。最是点雪神光如画，洱海夜涛徐涌。十年萍蓬，碧鸡金马，千里相思重。春难驻，更那堪，楚臂吴尻，几回懵懂。
簇水|谁剪冰房，层层叠就宣和粉。灞桥客醉，想蹀躞低徊吟鬓。消尽春烟水逻，曲糁沙痕净。怕凤子飞来难认。纹箪醒。可还记参横月落，人去后空香径。家园最忆，是第一番风信。桃李那时年少，只有琅玕并。池奁小浸晚凉清影。
粉蝶儿|晓起房栊，丝魂又随春去。茜窗边蝶衣慵补。掩啼妆，回慢脸，芳心低诉。觅香巢，只在画帘深处。舞红一架，狂心都变张绪。蠹笺间写他蛮素。甚残阳，犹恋着，最高花树。泣东风，蓦和鹃语。
粉蝶儿慢|宿雾藏春，馀寒带雨，占得群芳开晚。艳初弄秀，倚东风娇懒。隔叶黄鹂传好音，唤入深丛中探。数枝新，比昨朝又早红稀香浅。眷恋。重来倚槛。当韶华未可轻辜双眼。赏心随分乐，有清尊檀板。每岁嬉游能几日，莫使一生歌欠。忍因循片花飞又成春减。
系裙腰|东风薄劣絮飞斜。红香落乱朝霞。榆钱不买春风住，人未还家。翠绡泪，滴无涯。小院重重芳草绿，屏半掩梦梨花。鹃声又唤黄昏近，几阵归鸦。渐看月影到窗纱。
索酒|放眼冷枫红处，破屋数椽，暮山如梦。情绪萧萧瑟瑟，万难排遣，怨菲凄葑。半霎销凝，又愔愔一缕心香动。旧时人家庭院，应觉斜阳寒冻。孤鸿天末断归期，漫笺写沉哀，书传余痛。正黄昏难耐，又野笛凄切，临风轻弄。助我孤吟，倚深杯休教手中空。算未篘酒香中，离愁最重。
紫玉箫|仙女思凡，秋娘生子，与谁重化香魂。年华转转，似小红犹小，依旧腰身。笑白头客，消受了两世佳人。三生事，似灵不灵，结下情根。相思正自无路，偏命续鸾胶，过夏犹春。秦楼梦好，趁碧天凉月，彩凤归云。问香奁里，曾记否俊指留痕。韦郎醉，亲挽玉箫，各诉前因。
紫萸香慢|又闲居数将重九，空阶半霎晴阴。算溪山依旧，恁筋力怯登临。过尽无端风雨，甚江天寥廓，雁字都沈。负黄花后约，故径罢追寻。对浊酒与谁共斟。疏衾。只让凉侵。来日事费凄吟。叹萸囊自裹，兰釭静掩，愁断宵砧。客途泪痕休检，料应比去年深。待相携翠微流水，画边人老，徒惜秋讯萧森。羁思未任。
红林檎近|分笼樱初罢，系枝铃仨圆。素手荐新雨，霏香乱瑛槃。东园西园载酒，坐想露嚼风餐。旧约曾骤雕鞍。花里闭门看。缀蜡书未达，缄别味馀酸。相如赋懒，渴怀愁绝眉山。胜天涯春老，堂阴翠晚，梦魂还泊湖上船。
红窗听|一段花光春管束。消受了软红柔绿。珠帘淡月朦胧，帘外鸣鸠独宿。青鸟不来愁满目。记年时河桥伫望，凝情不足。旧欢新恨，问何时重续。
红窗迥|富春坊，好景致。两岸尽是歌姬舞妓。引调得上界神仙，把凡心都起。内有丙丁并壬癸。这两尊神，为你争些口气。火星道，我待逞些神通，不怕你是水。
红罗袄|暝雀寻巢后，荒野动更时。纵暮雨来初，伊谁同听，夜天明处，催迫知悲。也难语心事寒饥。空枝伴得乌啼。一霎在前溪，唤断梦又去苑墙西。
红芍药|飘风急处，日日红少。但看叶藏残花小。听一声莺老。昏昏醒复睡，恰又是半春过了。恁记得把酒寻芳，如今翻做愁恼。几度沈吟，悔相逢不早。剩有亭园供啸傲。又落英颠倒。望远只垂泪，天涯路漫生青草。任苔笺写满新词，未及同携欢笑。
纥那曲|杨柳郁青青，竹枝无限情。周郎一回顾，听唱纥那声。
纱窗恨|新春燕子还来至，一双飞。垒巢泥湿时时坠，涴人衣。后园里看百花发，香风拂，绣户金扉。月照纱窗，恨依依。
绕佛阁|倦尘袂敛。晴外柳系，骢路公馆。桥下篷短。怨春去隔，江帆对楼幔。钱樽畏满。痕晕鬓老，回照花远。歌意微婉。挂愁半塔，吴灯占沧岸。胜集故欢夕。界烛啼红融雨线。休诧太行，横峰当酒面。镇绿剪淞恨，归棹如箭。待君重见。只镜里眉攒，烟思撩乱。拓鹦廊夜书同展。
绕池游|渐春工巧，玉漏花深寒浅。韶景变融晴蕙风暖。都门十二，三五银蟾光满。瑞烟葱茜，禁城阆苑。棚山雉扇。绛蜡交辉星汉。神仙籍梨园奏弦管。都人游玩。万井山呼欢抃。岁岁天仗，愿瞻凤辇。
绕池游慢|芳园景好，见黄鹂逐伴，翡翠相将。几曲清溪浮远碧，波痕动林影苍茫。绕径新篁。袅风向晚，著面微凉。亭高望夐，留连未去，立尽残阳。千载吴宫寂寞，输此日花下，犹藉壶觞。昨遇灵岩山畔路，蔓草掩丘冢成行。想子胥寄恨，怒潮回空溯荒江。自策瘦筇，闲时行乐，休吊兴亡。
绛都春|螺屏暖翠。正雾卷暮色，星河浮霁。路幕递香，街马冲尘东风细。梅槎凌海横鳌背。倩稳载蓬莱云气。宝阶斜转，冰娥素影，夜清如水。应记。千秋化鹤，旧华表认得山川犹是。暗解绣囊，争掷金钱游人醉。笙歌晓度晴霞外。又上苑春生一苇。便教接宴莺花，万红镜里。
绣停针|澹暮景，望四野烟收，皓魄初上。檐瓦参差，楼观万家，并入玉壶冰盎。素波摇荡。似画楫中流相傍。凭阑酌酒高阁，未输洞庭奇况。千年事惝慌。不道我历历，见伊神王。汗漫骑鲸，东海壮游，回首已成长往。未须愁肠。幸俊侣登临无恙。夜深归卧，月华更穿屏幛。
绮寮怨|过雨荷香初定，袅丝空际烟。正小阁四卷纱笼，苹飔软静漾文涟。沈沈灵坛暮色，凉蟾皎映竹微露山。似放翁借得僧房，臞仙侣待鹤闲舣船。静夜月华自娟。耽诗杜老，吟怀白羽江莲。禁掖钟圆。往时漏，五云边。月明旧宫无恙，水殿影，照人怜。银潢界天。秋声万树动，魂黯然。
绮罗香|燕尾将雏，莺吭未老，衬出湖山无恙。裙屐翩翩，文酒一堂酬唱。濯冰壶俊语风流，歌铁绰逸情云上。尽东南旧好新欢，闻声跫喜吐瑶想。乌衣门巷且住，剩有园花冶影，供人惆怅。怕倚层楼，日落战尘高涨。况步兵广武原头，总一例做愁模样。猛思量火色鸢肩，问谁奇骨相。
绿盖舞风轻|落日断霞明，荡漾轻圆，荷盘泻铅水。风揭霓裳，群仙摇佩，玉羽盖纷起。已敛还开，棹歌远微闻香气。记当时玉蝀桥边，佳伴同倚。莲子暗卜心期，向晚渐秋风，藕断波底。冷落空房玉容消，但渍粉痕脂泪。事往情牵，又句惹临池深意。步迟回梦认冶游宫地。
缑山月|玉魅拢苍青，云鬟幻月明。莲华相约上弦生。与秋风抱影，君皎洁君盈缺我同形。时光如劫斯人梦，千载后初醒。乌丝难再指间倾。本无心过客，今夜雨今生葬昔时灵。
罥马索|飐西风，蛛网飘丝上帘竹。藜床睡起，满天凉雨梅初熟。秦𥱧语涩，楚衣香润，小槅蝉纱秋烟绿。更晚来滴碎芭蕉，故与尊前破幽独。遥嘱。乍疏仍密，似喧还静，画舫斋头泻鸣玉。夜夜总如秋夜，与君同剪西窗烛。风亭水榭，梦里江南，忆否潇潇吴娘曲。待晓晴倚楼，凝望远岫，烟鬟赛新沐。
翠楼吟|别馆深灯，高风断柝，霞觞劝谁孤寄。欢游飞艳约，记当日烘晴天气。湘桥枫市，更古塔同攀，狂花分祭。筝弦碎，巧禽啼晓，暗泉声细。乱里，休问飘萧，几瘦魂凄绿，化云红醉。织春千万态，只多赚离人无寐。阑干私倚，待梦入凉蕉，吟伤秋蟪。归与未，断肠长在，陌头潮尾。
翠羽吟|绀露浓。映素空。楼观峭玲珑。粉冻霁英，冷光摇荡古青松。半规黄昏淡月，梅气山影溟蒙。有丽人步依修竹，萧然态若游龙。绡袂微皱水溶溶。仙茎清瀣，净洗斜红。劝我浮香桂酒，环佩暗解，声飞芳霭中。弄春弱柳垂丝，慢按翠舞娇童。醉不知何处，惊剪剪凄紧霜风。梦醒寻痕访踪。但留残星挂穹。梅花未老，翠羽双吟，一片晓峰。
翻香令|春星初酿泛春釭。碧痕騕袅渡寒江。层霄下高吟外，感物华醉看竞成双。海夔岩豹仗谁降。有诗如阵复如邦。待书却东溟水，唤银蟾归去倚云窗。
聒龙谣|梦下瑶台，神飞阆苑，自叹尘寰久客。三入成周，望皇居帝宅。荡兰桨伊阙波涛，曳玉杖洛阳阡陌。独踌躇武烈文谟，天垂晚，月生魄。故人少，别怀多，引壶觞自酌，谁怜衰白。群仙问我，尚低头方册。共云将东过扶摇，遇鸿蒙顿超玄默。待功成，翳凤骑麟，把蟠桃摘。
胜州令|栅栏隔咫尺。东君多事，乱催红紫。醒伊梦著胭脂色，一朵晕生娇美。裙濡新绿，漫湔几日怜花水。啜玉露，尝尽春滋味。看来恁妩媚，攲在春怀里。滋情若韭。少女心将谁抚？想教可人来识。乍瞧得有网横斜。罘罳隔断彼此。真真恼了女儿。却寻思无计。奈蹙黛眉，两颊清泠泪。绛草天作赐，怎又人作祟。谁弄铁藜刺。困花经年直到老死。有话曰始乱终弃，恁薄幸情如纸。于今凄迷，百转不解缘因。便恨世道，让人多虚伪。何觅解语客，替释花怨恚。花与我无关暧昧。肯相怜秉性而已。惜伊怎耐得，南冠度日，者般憔悴。赋成几阕新词。向人言。应惜花欲坠，莫再使幽闭。
胜胜令|萸房初荐，橙子新搓。菊松图下捧金荷。看翁将息，后生似去年些。更眼前稚子又多。鬓绿颜酡。对花醉把花歌。熙宁安乐好行窝。佳辰虽异，翁此兴不输他。更如何欢喜也呵。
胡捣练|夜来风横雨飞狂，满地闲花衰草。燕子渐归春悄。帘幕垂清晓。天将佳景与闲人，美酒宁嫌华皓。留取旧时欢笑。莫共秋光老。
腊梅香|锦里阳和，看万木凋时，早梅独秀。珍馆琼楼畔，正绛跗初吐，秾华将茂。国艳天葩，真澹伫雪肌清瘦。似广寒宫，铅华未御，自然妆就。凝睇倚朱阑，喷清香暗度，易袭襟袖。好与花为主，宜秉烛频观泛湘酎。莫待南枝，随乐府新声吹后。对赏心人，良辰好景，须信难偶。
舜韶新|香满西风，催岁晚东篱，黄花争吐。嫩英细蕊，金艳繁妆点高秋偏富。寒地花媒少，算自结多情烟雨。每年年妆面，谢他拒霜相顾。宝马王孙，休笑孤芳，陶令因谁，便思归去。负春何事，此恨惟才子登高能赋。千古风流在，占定泛重阳芳醑。堪吟看醉赏，何须杏园深处。
舞杨花|牡丹半坼初经雨，雕槛翠幕朝阳。娇困倚东风，羞谢了群芳。洗烟凝露向清晓，步瑶台月底霓裳。轻笑淡拂宫黄。浅拟飞燕新妆。杨柳啼鸦昼永，正秋千庭馆，风絮池塘。三十六宫，簪艳粉浓香。慈宁玉殿庆清赏，占东君谁比花王。良夜万烛荧煌。影里留住年光。
舞马词|帝皂龙驹沛艾，星兰骥子权奇。腾倚骧洋应节，繁骄接迹不移。
芙蓉月|黄叶舞碧空，临水处照眼红苞齐吐。柔情媚态，伫立西风如诉。遥想仙家城阙，十万绿衣童女。云缥缈，玉娉婷，隐隐彩鸾飞舞。樽前更风度。记天香国色，曾占春暮。依然好在，还伴清霜凉露。一曲阑干敲遍，悄无语。空相顾。残月淡，酒阑时满城钟鼓。
芭蕉雨|深锁绿天小院。奈心儿已是如他卷。添得雨声厮乱。试问与妾何干，将愁共判。亸着肩儿一半。凭向曲栏畔。忆粉郎今夜潇湘远。还再问可曾知，须把妾处移将，郎边种满。
芰荷香|燕初归。正春阴暗淡，客意凄迷。玉觞无味，晚花雨退凝脂。多情细柳，对沈腰浑不胜垂。别袖忍见离披。江南陌上，强半红飞。乐事从今一梦散，纵锦囊空在，金碗谁挥。舞裙歌扇，故应闲琐幽闺。练江诗就，算舣舟宁不相思。肠断莫诉离杯。青云路稳，白首心期。
花上月令|绿萝江阁带春流。压春酒畔牢愁。旧情经醉湖山惯，问盟沤。芳草岸，木兰舟。小病无名劳伏枕，喧斗蚁，似闻牛。十年尘梦东华路，苦稽留。风月在，许重游。
花前饮|野花横鬓日方永。看波上鸳鸯交颈。偶一回首时，陡见了青衫影。风送江头黑云猛。小篷子刚遮渔艇。你看风雨来，且到此姑徐等。
花发沁园春|艳粉朝霞，蕊黄宫麝，倚妆浅笑曾顾。移根阆苑，选色珍丛，不管采珠人妒。璇闺养护。休只怨生时迟暮。看凤锦熏染东风，鲛纱蒙覆香雾。照席琼枝漫数。要徘徊嘉名，少挽春驻。颇黎碧蚁，玉合红绫，别有趁时尊俎。青虬困舞，无力向绣屏深度。问谁省一朵钗行，肯陪偕隐荆布。
花发状元红慢|三春向暮，万卉成阴有嘉艳方坼。娇姿嫩质。冠群品，共赏倾城倾国。上苑晴昼暄，千素万红尤奇特。绮筵开，会咏歌才子，压倒元白。别有芳幽苞小，步障华丝，绮轩油壁。与紫鸳鸯素蛱蝶。自清旦往往连夕。巧莺喧翠管，娇燕语雕梁留客。武陵人，念梦役意浓，堪遣情溺。
花心动|出水红芳，信污泥不染，冰心皎皎。如睡如醒，有恨无情，几度风清月晓。采莲歌起轻摇桨，任叶底鸳鸯梦好。香飘处粘天相碧，烟云缥缈。万里湖山一棹。问满载归来，并头多少。佛国灵根，海岛鲜葩，回首沧江路杳。香消翠被寒初觉，长怕是西亭秋老。青筒酒，须将琼浆饮饱。
花犯|亸轻阴，娥娥怨粉，东风殢沈醉。万姝娇睇。浑未谱群芳，催赋多丽。倚天照海摇花气。仙云临镜起。问岛客移根何许，阑干心万里。南飞寄栖一枝安，藏春处最好，玉窗闲地。香梦稳，浑不羡绛都芳事。愁心托晚莺细语，遮莫到东邻妍睐里。要障取十围宫锦，金铃从料理。
花非花|月方沉，天将曙。梦不成，留莫住。楼中无数可怜人，江南尽种相思树。
芳草|坠檐花衾寒瓦响，幽人正好偷闲。三杯酣卯酒，茶烟词卷，迭篆碧研丹。街头人踯躅，落钟后一饭都难。方蹑席抠衣，满身清露斓斑。绵蛮。莺喉干涸，天教腔润，箫市歌残。耸吟肩瑟缩，还怯衣单。唱莲花落罢，天浆洗乞钵涎馋。堪自慰，明朝他顾，诗社墦间。
芳草渡|吴江碧，吴山青。兰风起，满洞庭。骊歌愁绝不堪听。从兹去，郎乘马，妾扬舲。还则愿。尘吹转。辙迹随郎近远。怀明月，指双星。相向冥。郎抱影。妾倚形。
苏幕遮|先天生，后天久。道有真诠，谛听当时受。恰是迷天迷望斗。只恐微躯，薄幸随枯朽。
茅山逢故人|澄澹寒江沙渚。摇漾平明烟缕。十里帆樯，千林萧寺，半天钟鼓。儿时此地嬉游，何日归来堪赋。旧梦重温，青山城郭，小楼风雨。
茶瓶儿|翠阴蒙茸闻杜宇。晓寒凝轻烟如缕。千丈芙蓉浦。画船风快，两两三三去。怊怅重经游冶处。浑不见当时蛮素。从此休回顾。醉襟啼涴，闲杀西城路。
荔子丹|斗巧宫妆扫翠眉。相唤折花枝。晓来深入艳芳里，红香散，露浥在罗衣。盈盈巧笑咏新词。舞态画娇姿。袅娜文回迎宴处，簇神仙会赴瑶池。
荔枝香|傍流沈沈隐碧，万行树。旧约同擘纤红，佳会惊初遇。蛮乡荔子重拈，正好相思处。清夜梦省，欢情觉来苦。蝉鬓委照，玉镜含娇妩。漫想真妃，步贴翠盘能舞。挂绿枝头，点点繁星映镫户。望极空教愁伫。
荷华媚|霞苞电荷碧。天然地别是风流标格。重重青盖下，千娇照水，好红红白白。每怅望明月清风夜，甚低迷不语，夭邪无力。终须放船儿去，清香深处住，看伊颜色。
荷叶杯|减尽当年玉腕。肠断。约莫两心痴。此情无计与郎知。思摩思。思摩思。
荷叶铺水面|春光艳冶，游人踏绿苔。千红万紫竞香开。暖风拂鼻籁，蓦地暗香透满怀。荼蘼似锦裁。娇红间绿白，只怕迅速春回。误落在尘埃。折向鬓云间金凤钗。
莺啼序|杨花渐飞渐远，渡秋千院落。散还整凭借东风，一时飘寄高阁。甚春暝琐窗犹掩，篆烟不透低垂幕。画梁寒，昨夜芸泥，燕巢萧索。零落残红，尚点绣幌，任游丝系络。屐痕泯阶涴青苔，轻尘沉聚珠箔。漫追寻芳踪已杳，怅人远水云深阔。独沉吟，经岁芳菲，尽成耽阁。回思往事，苦忆当年，共古城暂泊。风乍软梨花微褪，燕趁莺语，蝶翅才舒，柳疏烟弱。阑干曲处，新裁剪芳草，胶轮轻碾银沙路。嫩晴天共把单车学。赪霞缭耳，一时掠乱云鬒，相扶骑过篱角。彩云易散，绮梦难圆，总轻轻负却。怯记省事床头栀子，夜永香浓，箧底春衫，袖长痕漠。潜销青鬓，濯残红唾，相思嚼尽莲薏味，到情深还叹深情恶U。宵来铅泪抛干，坐待迟明，梦随漏促U。
菊花新|堕髻慵妆来日暮。家在画桥堤下住。衣缓绛绡垂，琼树袅一枝红雾。院深池静娇相妒。粉墙低乐声时度。长恐舞筵空，轻化作彩云飞去。
菩萨蛮|月斜迷梦春城隔。隔城春梦迷斜月。寒烛画楼残。残楼画烛寒。许时同密语。语密同时许。才尽费疑猜。猜疑费尽才。
菩萨蛮慢|晓莺催起。问当年秀色，为谁料理。怅别后屏掩吴山，便楼燕月寒，鬓蝉云委。锦字无凭，付银烛尽烧千纸。对寒泓静碧，又把去鸿，往恨都洗。桃花自贪结子。道东风有意，吹送流水。谩记得当日心嫁卿卿，是日暮天寒，翠袖堪倚。扇月乘鸾，尽梦隔婵娟千里。到嗔人从今不信，画檐鹊喜。
落梅|带烟和雪，繁枝澹伫，谁将粉融酥滴。疏枝冷蕊压群芳，年年常占春色。江路溪桥谩到，袅袅风中无力。暗香浮动冰姿，明月里，想无花比高格。争奈光阴瞬息。动幽怨潜生羌笛。新花斗巧，有天然闲态，倚阑堪惜。零乱残英片片，飞上舞筵歌席。断肠忍泪念前期，经岁还有芳容隔。
落梅风|宫烟如水湿芳晨。寒梅似雪相亲。玉楼侧畔数枝春。惹香尘。寿阳娇面偏怜惜，妆成一面花新。镜中重把玉纤匀。酒初醺。
蓦山溪|玉堂三老。唯识王三操。复许辨三台，更能润三田倚靠。自然三耀，攒聚气精神，运三车，依三教，永没沈三道。须通三玉。方见三清好。真性照三峰，陡免了三焦做造。休论三世，诸佛现前来，得三乘，游三昧，莹莹归三岛。
蕃女怨|镜花奁月池岸路。非烟非雾。鬓边蝉，钗上凤。相逢如梦。梦中山枕隐浓妆。郁金堂。
蕊珠閒|浦云融，梅风断，碧水无情轻度。有娇黄上林梢，向春欲舞。绿烟迷昼，浅寒欺暮。不胜小楼凝伫。倦游处。故人相见易阻。花事从今堪数。片帆无恙，好在一篙新雨。醉袍宫锦，画罗金缕。莫教恨传幽句。
蕙兰芳引|绮石幽香，自一种天然标格。向红紫春工，不受一些颜色。露滋风泛，但浪迹湘江楚泽。对静几明窗，时伴云林卷册。君子同心，美人羞献，岁寒自识。更托意琴声，避世为怜骚客。结好菖蒲，偏嫌荆棘。寄萧斋著意为君培植。
薄倖|眼波横秀。乍睡起茸窗倦绣。甚脉脉阑干凭晓，一握乱丝如柳。最恼人微雨悭晴，飞红满地春风骤。记帕折香绡，簪敲凉玉，小约清明前后。昨梦云何处，应只在，春城迷酒。对溪桃羞语，海棠贪困，莺声唤醒愁仍旧。劝花休瘦。看钗盟再合，秋千小院同携手。回文锦字，寄与知他信否。
薄媚摘遍|睡初醒，风又起，黄叶飘庭院。倚清狂，嗟落魄，题诗空涴裙练。篱花影瘦，两鬓萧然，何用念家园。独感浮生，驰驱道远甚时免。还把茱萸重玩。后会知谁健。开口笑，本来难，良朋已觉凋半。忧来煎迫，四序相催，不放寸心宽。拟醉醇醪，持觞泪滴满。
虞美人|垂杨斜拂邮亭路。人唤芦埼波。秋花秋叶界纵横。但见水乡蟹火数星明。橹声摇出渔家傲。帆影如飞到。卖鱼翻怕傍关门。独自载回明月倒匏樽。
蜀溪春|日上西嵌，叙泸晴光，凉透江帆。千里苍岩。翠琅玕绕，天水宕目都蓝。丹黛能事毕，风倏起松影全芟。万个遥疑，渭川几疗宋官馋。涛声自排沸绿，催数点疏雨，斜爇青衫。晓月微巉。乱筛香雾，吴榜泻秋犹U。零露何寂历，幽禅定云妥烟衫。唤笑可，裁二竿，便不凡。
蝴蝶儿|蝴蝶儿。拂花枝。纱窗小女学新诗。拈来微咏之。倦则和花睡，双双似有私。相看陡地动人思。停毫不语时。
蝶恋花|老去齐眉休再论。我白头颅，卿尚青年面。朅起前情如絮乱。七条弦子琴中断。红烛高烧垂泪满。侬更何堪，触入凄凉眼。辛苦鸡鸣谁戒旦。闷人谋素将缣换。
行香子|春在谁边。人在谁边。更东风吹向谁边。迢迢山海，觅遍涯巅。是奈何花，奈何酒，奈何天。比翼难连。镜影难圆。柳丝丝枉自缠绵。向楼头怅望，一缕情牵。奈月如魂，魂如梦，梦如烟。
行香子慢|豹起龙潜。震长天怒雷，光怪芦庵。南华山洞漏，滩接崇岩。连艘去，溪溜翻处，槽转礁影全嵌。烧大脔。酒粟初馨，看醉枕千帆。篙搀。燕尾相衔。放单艭奋驱，直撼丛巉。奔蛇箭往，讶崩浪偏馋。惊迎纵，飘如飞电，片时人鬼仙凡。一线横悬。倾身迸泻，魂落蛟潭。
被花恼|惊飙万里送愁来，霜叶坠林如扫。戍角斜阳满衰草。登临目断，伤高费泪，未觉秋容好。■蜡屐，负筇枝，闭门窥影银蟾小。哀乐向谁论，凭仗繁螀诉怀抱。遥天雁过，和尽村砧，梦远书难到。待相携素酒对黄花，怕花也无情笑人老。独自里，强摘茱萸簪破帽。
西吴曲|说襄阳旧事重省。记铜驼巷陌醉还醒。笑莺花别后，刘郎憔悴萍梗。倦客天涯，还买个西风轻艇。便欲访骑马山翁，问岘首那时风景。楚王城里，知几度经过，摩挲故宫柳瘿。漫吊景。冷烟衰草凄迷，伤心兴废，赖有阳春古郢。乾坤谁望，陆百里路中原，空老尽英雄，肠断剑锋冷。
西地锦|雨细欲收还滴。满一庭秋色。阑干独倚，无人共说，这些愁寂。手把玉郎书迹。怎不教人忆。看看又是黄昏也，敛眉峰轻碧。
西子妆|风信几番，半春过了，绛雪吹成香雾。待看草色入帘青，敞疏窗小轩花坞。东风慢舞。更分付留春且住。愿年年，到花开时候，良朋如许。休轻误。有限韶华，不许匆匆去。蓬门花径为君开，隔春阴海棠盈树。拈题索句。莫辜负阳春同赋。最关心万点禁风U雨。
西平乐|倦踏征尘，厌驱匹马，凝望故国犹赊。孤馆今宵，乱山何许，平林漠漠烟遮。怅过眼光阴似瞬，回首欢娱异昔，流年迅景，霜风败苇惊沙。无奈轻离易别，千里意，制泪独长嗟。绮窗人远，青门信杳，叙影何时，重见云斜。空怨忆吹箫韵曲，旋锦回文，想像宫商蠹损，机杼生尘，谁为新装晕素华。那信自怜，悠扬梦蝶，浮没书鳞，纵有心情，尽为相思，争如傍早归家。
西施|一帘春色送人痴，厌厌画眉时。满庭花信，落漠两三枝。减却红衣，惯是将伊度，试问有谁思？欲寻旧地和弦曲，伤心处不曾知。绝怜风雨，几点系愁丝。过尽西窗，卸了今生梦，入了断肠词。
西江月|不恋风花雪月，屏除富贵功名。刳心去志黜聪明。洗涤无知之病。破尽人门幻影，方通物外圆成。忘形遗照气神凝。务本乐天知命。
西江月慢|春风淡淡，清昼永落英千尺。桃杏散平郊，晴蜂来往，妙香飘掷。傍画桥煮酒青帘，绿杨风外，数声长笛。记去年紫陌朱门，花下旧相识。向宝帕裁书凭燕翼。望翠阁烟林似织。闻道春衣犹未整，过禁烟寒食。但记取角枕情题，东窗休误，这些端的。更莫待青子绿阴春事寂。
西河|清似水。不了眼中供泪。今宵忍听唱阳关，暮云千里。可堪客里送行人，家山空老春荠。道别去如许易。离合定非人意。几年回首望龙门，近才御李。也知追诏有来时，匆匆今见归骑。整弓刀，徒御喜。举离觞饮釂无味。端的慰人愁悴。想天心，注倚方深，应是日日传宣公来未。
西湖月|蔷薇架外轻阴，渐荡入风丝，砌成云叶。远山尤好，隔花送上，月眉清怯。那年今夜里，曾对个梨涡香粉颊。娇无语酒入春心，脉脉意融情浃。暑微凉浅黄昏，有半坠金钗，小开珠褶。灯前腰柳，帷前酥玉，枕前星睫。无端骑马去，久不见东墙红杏靥。空记得泪递珊鞭，笋纤亲捻。
西溪子|UU对裆一抹。帕复两头八撮。抱腰身，牵带孔。持带孔。卸到烛光浮动。暖烟浓。泻轻红。
角招|傍花醉。无端一片花飞又趁流水。画船春去矣。猛折绿杨，幽恨都起。芳游梦里。谱艳曲流莺能记。昔日青青犹在，到风雨客归时，管想思千里。谁使。单衫聚泪。冰纨写怨，黄九诗轻寄。露桥惊后会。怕贴双蛾，羞郎憔悴。烟条踠地。似说与飘零如此。叶落江潭尚未。漫忘却玉箫心，银屏事。
解佩令|芦溪翘望。萍乡翘望。但宜春已如天上。陆地舟行，全不用蒲帆兰桨。尽船舷石棱相抗。林恋无恙。书堂无恙。累篙师殷勤指向。几首青词，便做得丁家鹤相。哂铃山十年情况。
解红|杖藜徐步。过小桥，逍遥游南浦。韶华暗改，俄然又翠红疏。东郊雨霁，何处绵蛮黄鹂语。见云山掩映，烟溪外，斜阳暮。晚凉趁，竹风清香度。这闲里光阴向谁诉。尘寰百岁能几许。似浮沤出没，迷者难悟。归去来，田园恐荒芜。东篱畔，坦荡笑傲琴书。青松影里，茅檐下，保养残躯。一任世间物态，翻腾催今古。争如我，懒散生涯贫与素。兴时歌，因时眠，狂时舞。把万事纷纷总不顾。从他人笑真愚鲁。伴清风皓月，幽隐蓬壶。
解红慢|本来真性体，虚空遍界圆明现。情尘掩翳心珠暗。溺重渊灵光不昧，一点U煌元非远。扫浮云万象无遮碍，天心见。野花啼乌，闲中舒卷。看沧海桑田几清浅。衰荣代谢常消息，尽愁山苦海，流浪难转。猛省来乾坤总妙玄。松筠畔寂寞细玩真源。曹溪路口无阴树，非法非禅。直待一阳生，坎光腾如波卷。谁会取静饮刀圭浮虑遣。视无形，听无声，言毋辨。这落魄逍遥真可羡。白云堆里容痴倦。共寒泉枯木，高隐壶天。
解语花|龙沙殿腊，兔苑留寒，花照冰壶夜。乱山平野。装珠树满眼，买春无价。墙头苑下。浑不见桃夭杏冶。疑趁风庾岭寒梅，触处都飘谢。吹面峭寒未怕。览瑶池万里，飞观高榭。霓旌鹤驾。歌黄竹胜跃踏青骄马。峰峦似画。但点缀片时相借。惊望中玉宇琼楼，残溜空鸳瓦。
解蹀躞|露井轻敲梧韵，户闭西风悄。夜吟相答哀蛩步幽草。浑做一片凄清，暗尘著处都销，海边人老。倦怀抱。劳梦逡巡旋觉。相逢与君笑。泛槎仙客年年见秋早。管甚天上佳期，可怜不似忘机，去来鸥鸟。
解连环|故家池阁，招东华倦客，试寻孤约。又岁晚三九光阴，看篱外几枝，破春红萼。万感幽单，雁程紧北风寒作。想词仙那日，闭户自吟，烧遍花药。吴天鹧鸪正恶，念巾车去国，休问哀乐。对四壁沉陆河山，指杯酒中原，镇若漂泊。泻入琴丝，待诉与西园梅鹤。凭雕阑半襟泪雨，画楼梦各。
诉衷情|再来池畔，忽然秋已如此。斜阳冷贴烟波，还记小荷未放。谁料酒人都去，剩个蜻蜓，立西风呆想。收兰桨。甚处吴娃越舫。折枝残叶，几日空凝望。湖堤上一宵冷雨，潇潇不住，又添清响。再也休怊怅。
诉衷情令|吴宫绝艳楚宫腰。怯挂紫檀槽。纤纤玉笋轻捻，莺语弄春娇。松钿带，亸金翘。暗香飘。红牙拍碎，绛蜡烧残，月淡天高。
诉衷情近|小园过午，便觉凉生翠柏。戎葵闲出墙红，萱草静依径绿。还是去年，浮瓜沈李，追凉故绕池边竹。小筵促。忽忆杨梅正熟。卞山南畔，画舸笙歌逐。愁凝目。使君彩笔，佳人锦字，断弦怎续。尽日栏干曲。
误桃源|砥柱勒铭赋，本赞禹功勋。试官亲处分，赞唐文。秀才冥子里，銮驾幸并汾。恰似郑州去，出曹门。
调笑令|记取。和君语。自读睢阳闻笛句。纵馀黄土无归处。莫洒双双红箸。愿日后携侬巾帼，二十四城传去。
谒金门|天乍暝。深掩重门人静。独对一灯青耿耿。香销莲漏永。梦被鹃声唤醒。斜坠玉钗慵整。料峭春寒花讯冷。窥帘残月影。
谢池春|掌上时看，只道一生如意。露沾花岂能常缀。月满星孤，漫多方比拟。泪盈盈线儿穿起。一斛恩深，不是轻躯佳丽。倒长拼玉楼春碎。从头细数，有许多心事。曾几日怎都忘记。
谢池春慢|惊聆鶗鴂，芳草路，寻春后。日暖气初和，云荡波还绉。有意逢青笠，无计携红袖。袅炉烟，消午昼。平芜闲望，新绿浓于酒。清狂得似，惭饭颗，腰支瘦。紫笋箨痕新，大麦风姿旧。痛饮从犀首。兀胜空守斋，情如昨，时不偶。问征西事，怎似恒公柳。
贺圣朝|二分春色都辞树。剩一分风雨。征衫检点最消魂，看泪花红处。幽情难问，归期细数。祗满怀离绪。天涯谁解惜芳菲，任东皇来去。
贺新郎|何幸闻名早。爱春蚕缠绵作茧，丝丝萦绕。织就七襄天孙锦，彩线金针都扫。隔千里系人怀抱。欲见无由缘分浅，况卿乎与我年将老。莫辜负，好才调。落花流水难猜料。正无妨冰弦写怨，云笺起草。有美人兮倚修竹，何日轻舟来到。叹空谷知音偏少。只有莺花堪适兴，对湖光山色舒长啸。愿寄我，近来稿。
贺熙朝|忆昔花间相见后，只凭纤手，暗抛红豆。人前不解，巧传心事，别来依旧，孤负春昼。碧罗衣上蹙金绣，睹对对鸳鸯，空裛泪痕透。想韶颜非久，终是为伊，只恁偷瘦。
赏南枝|暮冬天地闭，正柔木冻折，瑞雪飘飞。对景见南山，岭梅露几点清雅容姿。丹染萼玉缀枝。又岂是一阳有私。大抵是化工独许，使占却先时。霜威莫苦凌持。此花根性，想群卉争知。贵用在和羹，三春里不管绿是红非。攀赏处宜酒卮。醉捻嗅幽香更奇。倚阑干仗何人去，嘱羌管休吹。
赏松菊|雕阑四匝帘垂绣，掩镜晚妆慵理。露浓径滑，有苍菭铺地。试与商量步屧，渐行到西园小憩。倚轩栊看，婆娑影好，数株丹桂。皓月年年自洁，照愁人比当时憔悴。桂蕊旧香永，忽惊风飘坠。拥枕孤檠焰息，又窗外寒蛩语碎。听秋声似江潮，同夜半坐。
赞成功|冷侵池馆，冻彻关山。玉尘万斛白漫漫。黑貂久敝，兽炭新残。清威劲气，行路艰难。眼前愿得，广厦千间。UU寒士雪霜颜。旋调汤饼，乍刻瑶环，𫄨衣葛帔，破涕为欢。
赞浦子|侑我春华露，贻君夜雪声。弱水三千浦，云楼十二层。可奈桥边翠缕，依前照影笼晴。未著黄昏雨，谁知恨不胜。
赤枣子|餐桂露，挽飞星。更倾花雨浣尘缨。却泛仙槎天外去，他生何处忆今生。
越江吟|琼钩褰幔。秋风观。漫漫。白云联度河汉。长宵半。参旗烂烂。何时旦。命闺人金徽重按。商歌弹。依稀广陵清散。低眉叹。危弦未断。肠先断。
越溪春|三月十三寒食日，春色遍天涯。越溪阆苑繁华地，傍禁垣珠翠烟霞。红粉墙头，秋千影里，临水人家。归来晚驻香车。银箭透窗纱。有时三点两点雨霁，朱门柳细风斜。沈麝不烧金鸭冷，笼月照梨花。
踏歌|宴阕。散津亭鼓吹扁舟发。离魂黯隐隐阳关彻。更风愁雨细添凄切。恨结。叹良朋雅会轻离诀。一年价把酒风花月。便山遥水远分吴越。书倩雁，梦借蝶。重相见且把归期说。只愁到他日，彼此萍踪别。总难如前会时节。
踏歌词|彩女迎金屋，仙姬出画堂。鸳鸯裁锦袖，翡翠帖花黄。歌响舞分行，艳色动流光。
踏莎行|暗掷龙文，寻盟鸾镜。龟儿不似青蚨准。花房羞化彩娥飞，银桥密递仙娥信。锦屋琼楼，薄情飘性。碧云望断红轮暝。珠帘立尽海棠阴，待温遥夜鸳衾冷。
踏青游|做雨装晴，天公画成花态。著几笔春云低盖。小池边幽径里，亚篱门外。瞥见处，风流露桃心性，斜撇一枝相碍。风到谁边，残红乱粘衣带。又趁著游丝无赖。倚楼人，应不料，踏青人在。弄鬓影，回看近楼花影，伸腕拗来斜戴。
轮台子|社燕宾鸿，烟雨无消息。西风去东风摇曳，几度棹歌凄恻。鸳鸯一别人U里，曾唤起小阁梅边吹笛。十九年矣如梦里，买酒问西陵秋色。乱云隔。风流郡丞，可沉吟记得。我亦江湖客。见九重诏自云中出。正塞垣春，生岑寂。催奉宸游笔。未央殿前，承明庐侧。青藜子夜休轻掷。看御柳掩映，珂鸣紫陌。相思故人，狂态依然，醉眠锦瑟谁于邑。星寒窗碧。剪宫烛认腰带相识。
辊绣毬|有日月朝暮悬，有鬼神掌着生死权，天地也，只合把清浊分辨，可怎生糊涂了盗蹠颜渊为善的受贫穷更命短，造恶的享富贵又寿延！天地也，做得个怕硬欺软，却原来也这般顺水推船。地也，你不分好U何为地？天也，你错勘贤愚枉做天！U，只落得两泪涟涟。
过涧歇|西楚。挂片席春晚柳绵飞空，水急滩声疑雨。慰愁旅。万一婵媛佩玦，凤吹临前浦。旷望久渺渺微波未通语。往事重省，万里乘风破浪去。海山天迥，经旬变寒暑。何似江头，夕照光中，坎侯歌罢，自有待月留云处。
过秦楼|梦切江云，恨抽芳草，雾涩剪愁难断。斜阳屋底，犹挟馀寒，世上久抛纨扇。惆怅老去填词，偏爱良宵，怕催银箭。看屏山曲曲，孤灯无语，水涯人远。谁问讯酒面红生，酬春无力，暖人碧波浓染。冰澌老巷，风掩重门，一夜鬓霜先变。冷句飞香，重怪他清露时搓，浮萍难倩。想天孙此际无睡，星如泪点。
迎新春|岁首庆春节，共惜朝阳和煦。淋漓喧腾语。逞游乐，携佳侣。接通衢鱼龙部伍。乍散入无限园林深处。日晚人更聚。争夸道升平重睹。渐春光永，艳溢花坞。幽径里石痕竹影随步。垂杨碧绕阑干亚，记曾来徙倚吟伫。变豪奢唯许清欢消闲绪。渐风化南土。蔓草尽争，肯独行多露。
迎春乐|垂杨影下黄金屋。东风渐粉香熟。恨当年有约骖鸾速。误一枕红云宿。带眼宽移腰似束。怪何事褪红销绿。背面立秋千，羞人问连环玉。
还京乐|醉吟处。多是琴尊，竟日松下语。有笔床茶灶，瘦筇相引，逢花须住。正翠阴迷路。年光荏苒成孤旅。待趁燕樯，休忘了玄都前度。渐烟波远，怕五湖凄冷，佳人袖薄，修竹依依日暮。知他甚处重逢，便匆匆背潮归去。莫因循误了幽期，应孤旧雨。伫立山风晚，月明摇碎江树。
远朝归|水绘馀春，有数朵瑶台琼蕊。横钩秀月，清影绿窗云碎。萧疏冷韵，犹带孤山风味。金闺里。任香沾绣幕，妆添眉翠。怜伊无限柔情，倩青鸟殷勤，折来相寄。新诗玉润，谁赏谢庭风絮。当年携手，记分韵联题花底。今非矣。怀人想雕栏闷倚。
连理枝|旭日虚檐映。梦转纱窗冷。素幕低垂，玉奁尘满，小妆慵整。对菱花不语蹙双娥奈归期无准。薄醉浑难醒。可奈风声劲。旧恨新愁，别怀离绪，有谁能省。听天边嘹唳塞鸿归，叠鸾笺问讯。
迷仙引|春郊霁。画肪依芳，渚风漪细。绣鸭引雏鱼浪起。柔蓝媚。柳絮搓绵，草薰游人醉。韶景骤，筝雁宵慵倚。悭雨困日，过眼花如锦，惊尘委。冷红铺地。双鸳印泥，香尚腻。呼莺燕，寻桃李。怯更展愁睇。艳阳暗，凋红翠。花落难留，逝景难追付流水。题怨曲宫沟寄。寄沧波点滴伤春泪。红休洗。眷平芜目极遥天里。掩离觞尊酒人千里。
迷神引|脉脉乡心春帆路。盼入素秋凉浦。连烽未息，且离筵阻。警西风，莼鲈愿，漫轻误。南雁随阳翼，堕烟雾。珊澥渔竿拂，问巢父。岁月编摩，槁项同辛苦。卷压归装牛腰数。史亭高筑。宝残帚，千金护。小长芦，烟波杳，唤鸥鹭。今夜当窗月，杯共注。衰杨何堪折，断肠处。
送入我门来|教妓楼空，梦儿亭古，西泠冷落秋光。湖上轻舠，归不待斜阳。何年鹤去孤山寂，又一派松声岳墓荒。苦被晨钟暮鼓，催趱烟云变态，十里横塘。只有关情，一事未能忘。数声河满吹杨柳，有几滴胭脂下海棠。
送征衣|过韶阳。璇枢电绕，华渚虹流，运应千载会昌。罄寰宇，荐殊祥。吾皇。诞弥月，瑶图缵庆，玉叶腾芳。并景贶三灵眷佑，挺英哲掩前王。遇年年嘉节清和，颁率土称觞。无间要荒华夏，尽万里走梯航。彤庭舜张大乐，禹会群方。鹓行。望上国，山呼鳌抃，遥爇炉香。竟就日瞻云献寿，指南山等无疆。愿巍巍宝历鸿基，齐天地遥长。
选冠子|筑室灵峰，买田葛水，休笑巢鸠计拙。青琐十年，黄扉七载，辛苦此时暂歇。丹桂洲前，白鸥池上，照眼碧波澄澈。更新添宝泽楼高，邀取大江明月。愧迂儒经国无能，避贤宜早，敢谓退身决烈。畎亩情深，江湖忧在，瞻恋九重天阙。仁寿高玄，奉天华盖，几度梦中朝谒。长记得西苑观灯，踏遍御街春雪。
逍遥乐|梦影黏云无据。和他恨天残碧，销沈今古。才逗歌尘，又惹离愁，迷却一条归路。年芳偷度。怕无端紫曲门荒，茜裙人妒。正分手短亭，绿暗烟雨。送了芳骢初去。留将嫩莺还住。甚年年野火，烧不尽断肠处。香堤尚记得，曾碍凤莲双步。依前衬波南浦，别怀慵赋。
透碧霄|六书微。麝煤拈韵灿灵辉。二王已去，三唐交哄，北事谁归。银钩倒薤，宣毫皱石，花雨霏霏。更夫容开烂初晖。羡艺人心手，诗人肝肺，树帜成围。痛乡关血泪，烽烟南浦，图谱化灰飞。对乱流，空惆怅，重到旧地全非。香兰写遍，金刀锈蚀，难逭朝饥。画帘垂高卧柴扉。剩锦囊珠唾，檀板风怀，又卖春衣。
遍地锦|白玉阑边自凝伫。满枝头彩云雕雾。甚芳菲绣得成团，砌合出韶华好处。暖风前一笑盈盈，吐檀心向谁分付。莫与他西子精神，不枉了东君雨露。
遐方怨|红酥减，粉云残。试揣裙襕。镜听无凭相见难。朝朝空抱紫珍看。梦魂何处住，在萧关。
遥天奉翠华引|碧笺疏艳尘。掩瑶华晕墨犹春。珠𦈡影畔，年时谁比腰身。柳阴阴几许，伫凤楼花暖玉精神。妒彻寒鸦，昭阳殿里星辰。青山片霎，换楚宫金剑翠珉。窥帘旧时蛾月秋老麒麟。落尽棠梨雨，便断瓴残字付奇珍。幽赏毡椎，消摩挲梦冷猊熏。
郭郎儿近拍|帝里。闲居小曲深坊，庭院沈沈朱户闭。新霁。畏景天气。薰风帘幕无人，永昼厌厌如度岁。愁悴。枕簟微凉，睡久辗转慵起。砚席尘生，新诗小阕，等闲都尽废。这些儿寂寞情怀，何事新来常恁地。
酒泉子|分浪棹迷。新涨一池萍浅。落英残，春梦远。鹧鸪啼。隔烟犹望旧长溪。询鲤叩鸿无息。剩红心，唯草迹。又萋萋。
酷相思|正值花开三日雨。恨春信，无凭据。只一缕痴魂何处去。踏遍是，天涯路。觅遍是，天涯路。燕去鸿来经几度。心事也，何从诉。况隔著红墙天又暮。不醉也，愁无数。便醉也，愁无数。
醉乡春|波动一轮声悄。水浸一天秋晓。台榭冷，佩环寒，此际知心原少。欲折柳丝低笑。频向荷风轻舀。香雾湿，淡烟笼，扶疏影乱痕小。
醉公子|路口西风媚。夕阳红欲醉。才放又惊残。荣枯朝暮间。含露篱边泣。何人问颜色。百年如梦中。一晨花较同。
醉吟商|信宿河桥，梦挂炊篷烟缕。雁飞何处。苕霅频来去。雨涩词心难诉。灯花解语。
醉垂鞭|单舸载桃根。桃家妹，秋江泪，花叶寄殷勤。为卿揩泪痕。玉梅将破冻，梅边梦，梦边人。销尽翠禽魂。孤山啼一春。
醉太平|风炉煮茶。霜刀剖瓜。暗香微透窗纱。是池中藕花。高梳髻鸦。浓妆脸霞。玉尖弹动琵琶。问香醪饮么。
醉妆词|者边走，那边走，只是寻花柳。那边走，者边走，莫厌金杯酒。
醉思仙|断人肠。正西楼独上，愁倚斜阳。称鸳鸯㶉鶒，两两池塘。春又老，人何处，怎惯不思量。到如今，瘦损我，又还无计禁当。小院呼卢夜，当时醉倒残缸。被天风吹散，凤翼难双。南窗雨，西廊月，尚未散拂天香。听莺声，悄记得，那时舞板歌梁。
醉春风|趋造高人馆。不避泥涂烂。多情留客具盘餐，劝。劝。劝。酒泛金杯，菜香犀箸，瓜陈玉盘。雨过闲庭院。风引轻罗扇。主人含笑嘱回头，看。看。看。窗外新栽，榴花一丈，绿阴遮满。
醉红妆|一天凉月弄晴晖，带清霜，白雁飞。故人煮酒送将归，红烛下，有蛾眉。白梅花底雪垂垂，歌金缕，劝酴醾。笑问青楼曾薄幸，如杜牧，是为谁。
醉翁操|长松。之风。如公。肯余从。山中。人心与吾兮谁同。湛湛千里之江。上有枫。噫，送子东。望君之门兮九重。女无悦己，谁适为容。不龟手药，或一朝兮取封。昔与游兮皆童。我独穷兮今翁。一鱼兮一龙。劳心兮忡忡。噫，命与时逢。子取之食兮万钟。
醉花间|留何苦，去何苦，惆怅人间路。窗外碧桃花，既长还辞树。华胥千百度，起枕无堪语。不知起枕人，即在梦之许。
醉花阴|湖海楼高何处有。吊古空搔首。才子最无聊，侧帽狂歌，吸尽黄金斗。吾侪落魄知非偶。莫空衔杯口。拍断玉栏杆，潦倒乾坤，何处能忘酒。
醉蓬莱|见羞容敛翠，嫩脸匀红，素腰袅娜。红药阑边，恼不教伊过。半掩娇羞，语声低颤，问道有人知么。强整罗裙，偷回波眼，佯行佯坐。更问假如，事还成后，乱了云鬟，被娘猜破。我且归家，你而今休呵。更为娘行，有些针线，诮未曾收啰。却待更阑，庭花影下，重来则个。
醉高歌|十年燕月歌声。几点吴霜鬓影。西风吹起鲈鱼兴。已在桑榆暮景。荣枯枕上三更。傀儡场中四并。人生幻化如泡影。几个临危自省。
采明珠|小院空，雨过炎收，阶下双梧弄影。坠片石榴红，衬绿菭芳径。轣辘牵金井。动离怀黯黯凝思，自拭泪痕，拟问何时，罗帱翠被重整。更漏永。关河迥。怎独耐孤冷。风不定。槭槭撼窗，远砧相应。机杼催愁醒。乱死萦懒织回文，剩欲忏除绮语，茶消香掩，又成闲病。
采桑子|东君有意观群卉，故放争先。带露含烟。对月偏宜映水边。琼苞素蕊胭脂淡，雪后风前。堪赏堪怜。曾与歌楼佐管弦。
采桑子慢|桐敲露井，残照西窗人起。怅玉手曾携乌纱，笑整风敧。水叶沈红，翠微云冷雁慵飞。楼高莫上，魂消正在，摇落江蓠。走马断桥，玉台妆榭，罗帕香遗。叹人老长安灯外，愁换秋衣。醉把茱萸，细看清泪湿芳枝。重阳重处，寒花怨蝶，新月东篱。
采绿吟|梦隙清圆滴，汲白露化做星沙。梧桐曳影，竹篁溶袂，梅萼U茶。绾时空万亿，揉风息静栖剔透些些。睡眸开寒潮下孤光如缎如纱。看碧意深苍，熙冰里沧浪犹待歌者。石魄已空明，海气即生涯。故岑中幽骨澄莹，春芜色兼收入谁家？长相忆秋水翠烟，青垂夏华。
采莲令|南邻幄丹宫，赤伏显符记。朱陵曜绮绣，箕翼炯瑞光腾起。每岁秋分老人见，表皇家袭庆迎祺。天子当膺，无疆万岁。北窥玄冥，魁杓拥佳气。长拱极终古无移。论南北东西。相直何啻千万里。信难计。
采莲子|五月荷池未见花，但擎馀盖碧参差。何人唤起凌波步，要见晨妆出晓霞。
金人捧露盘|冠春闱。游春苑，醉春觞。帽檐斜，花影悠扬。玉河飞骑，似闻争说李东阳。阻风中酒，如余者，老大徒伤。羡韶年，乘逸兴，登虎阜，下钱塘。待重沾桂子荷香。休教看煞，风流京兆汉田郎。归来学个，眉儿画别样纤长。
金凤钩|忽闻燕，来何处。向树底双双小语。一春消息，故人情重，不爽佳期唯汝。自怜每被多情误。频劝取不须飞去。絮泥衔得，为谁辛苦。空傍人家门户。
金字经|絮飞飘白雪，鲊香荷叶风。且向江头作钓翁。穷，男儿未济中。风波梦，一场幻化中。
金明池|琼苑金池，青门紫陌，似雪杨花满路。云日淡天低昼永，过三点两点细雨。好花枝半出墙头，似怅望芳草王孙何处。更水绕人家，桥当门巷，燕燕莺莺飞舞。怎得东君长为主，把绿鬓朱颜，一时留住。佳人唱金衣莫惜，才子倒玉山休诉。况春来倍觉伤心，念故国情多，新年愁苦。纵宝马嘶风，红尘拂面，也则寻芳归去。
金浮图|春游去。蝉衫似水。鸦鬓如云，十三年纪。犊车轻偏向繁华处。栀子帘前，目炫铜街花雨。争奈绣鞭偷觑。回看阿姊，窃窃多私语。招侬住。微那小步。斜掩轻纨，莫把红潮露。深深祷向青溪庙，抽得签文，难与游郎诉。才信云母屏前，牢护花铃，不放春风度。
金盏倒垂莲|红杏开时，又金钱买夜，火树争霞。万点明星，七十二重花。奈昨夜铜街酥雨，画蝉微湿宫纱。月姊不意，光门尔许妍华。今宵舞裙歌扇，有红蕖百朵，趁逐莲娃。翠水瑶姬，骑凤落烟沙。更领略街西妍唱，定场别奏琵琶。有意夺锦，龙头知属谁家。
金盏子|卜筑西湖，种翠萝犹傍，软红尘里。来往载清吟，为偏爱吾庐，画船频繁。笑携雨色晴光，入春明朝市。石桥锁，烟霞五百名仙，第一人是。临酒论深意。流光转莺花任乱委。冷然九秋肺腑，应多梦岩扃冷云空翠。漱流枕石幽情，写猗兰绿绮。专城处，他山小队登临，待西风起。
金盏子令|清辰霁雨，骤看春涨，已平池。亭轩四瞩，有繁樱照眼，桃李纷披。黄蜂紫燕，来去如织，共赏花时。到晚来湘帘半卷，挂绿杨枝。
金莲绕凤楼|绛烛朱笼相随映。驰绣毂尘清香衬。万金光射龙轩莹。绕端门瑞雷轻振。元宵为开圣景。严敷坐观灯锡庆。帝家华英乘春兴。搴珠帘望尧瞻舜。
金菊对芙蓉|早换新衣，迟添弱线，且教同坐更阑。乍绕檐冰箸，戛碎琅玕。今宵海样莲花漏，听儿家数尽悲欢。燕台梦杳，似伊清瘦，可耐严寒。双鱼昨寄平安。道夜深风雪，正直金銮。想频呵冻墨，绛蜡才干。平明又复催趋走，只空陪彩仗千官。口脂面药，几时宣赐，分饷孤鸾。
金蕉叶|江枫半赤。雨初晴雁空绀碧。爱篱落黄花秀色。带零露旋摘。向晚西风淡日。发萧萧任从帽侧。更莫把茱萸叹息。且更持大白。
金错刀|君来路，吾归路，来来去去何时住。公田关子竟何如，国事当时谁汝误。雷州户，崖州户，人生会有相逢处。客中颇恨乏蒸羊，聊赠一篇长短句。
钿带长中调|梦未耘幻耶真。恨来归驻以奔。万雨千霜，并在翠尊。娉婷障雾，暗月如绛唇。一夜海流声吞。漫啜葱茏薄恨，谁化朝暾。断霞似缥缈故人。倾杯待醉，抚膺触旧温。浊世但识鸡豚。
锦园春|醉痕潮玉。爱柔英未吐，露花如簇。绝艳矜春，分流芳金谷。风梳雨沐。偏只欠夜阑清淑。杜老情疏，黄州恨冷，谁怜幽独。
锦堂春慢|遮断河山，填充四野，无端昨日多霾。浅睡枯眠，朝起倦眼慵开。漫把小窗帘卷，爽气轻拂人怀。却夜深阵阵，润物祛尘，时雨悄来。问今寒温谁定？正千花百草，不忍沉埋。飘雪封冰过后，尚有馀哀。恰见新梅蕊吐，愿次第，春色安排。便得清风渐起，携那幽香，绕遍天涯？
锦帐春|鸦散垂杨，马嘶芳草。看万户千门初晓。趁晴天，携好友，共寻花听鸟。玉壶提了。缭绕沙堤，喧阗池沼。论美景人生多少。凤箫声，金缕曲，劝当杯欢笑。玉山齐倒。
锦缠道|此去登高，恰是夕阳重九。遍山径落红如绣。半山亭上凝望久。记得曾来，怕执伊人手。奈西风鬓侵，插花人瘦。好年华总教辜负。这性情想亦无人会。不如归去，睡足消残酒。
锯解令|驻云谁按酒边词，翠袖冷残醺未唤。新莺旧燕自家春，底与较梦长梦短。隔花泪眼。烂锦年芳盼断。东皇未必负春人，只荡得暗愁一点。
长亭怨慢|又正是春初时节。院落沈沈，房栊寒怯。苦恨而今，东皇车骑尚迟发。春回已久，怎不使春光泄。春直恁无情，又何必望来如渴。呜咽，听寒鸦点点，似恨夜来微雪。冬衣敝矣，曾未识几时修缀。最怕是已到花期，但对酒无花堪折。待欲问春时，春不见人休说。
长命女|风不定。窗外梧桐飘满径。触绪添悲恨。欢会翻成离诀，毕竟是谁薄幸。纵使归期难早定。没个双鱼讯。
长寿乐|繁红嫩翠。艳阳景，妆点神州明媚。是处楼台，朱门院落，弦管新声腾沸。恣游人无限驰骤，娇马车如水。竟寻芳选胜，归来向晚，起通衢近远，香尘细细。太平世。少年时，忍把韶光轻弃。况有红妆，楚腰越艳，一笑千金何啻。向尊前舞袖飘雪，歌响行云止。愿长绳且把飞乌系。任好从容痛饮，谁能惜醉。
长寿仙|瑞日当天。对绛阙蓬莱，非雾非烟。翠光覆禁苑。正淑景芳妍。彩仗和风细转。御香飘满黄金殿。喜万国会朝，千官拜舞，亿兆同欢。福祉如山如川。应玉渚流虹，璇枢飞电。八音奏舜韶，庆玉烛调元。岁岁龙舆凤辇。九重春醉蟠桃宴。天下太平，祝吾皇，寿与天地齐年。
长生乐|玉露金风月正圆。台榭早凉天。画堂嘉会，组绣列芳筵。洞府星辰龟鹤，来添福寿。欢声喜色，同入金炉泛浓烟。清歌妙舞，急管繁弦。榴花满酌觥船。人尽祝富贵又长年。莫教红日西晚，留著醉神仙。
长相思|长相思，情万折，年少不来春又别。宝奁香，绣帏月。鸿雁音信稀，鸳鸯魂梦绝。尚持百年愿，料理丁香结。
长相思慢|密荫垂杨，乱钩绣箔，阊门夹道青楼。追寻少日，永惜狂踪，萧萧梅雨苏州。小泊津头。听秦弦缭绕，吴语轻柔。百载想风流。尽相忘身寄孤舟。自羁息京尘，苦侵鳏绪，回看处处生愁。如今双白鬓，又何堪重唱西洲。掩镜花羞。零露比江淹恨稠。伫他生鸳鸯梦好，玉人同遇清秋。
閒中好|闲中好，薄日晏眠温。落尽东篱菊，青山淡不言。
阮郎归|谁将春信到长安。江南腊向残。玉妃何事在人间。冰肌莹素颜。新月上，怯轻寒。香心破紫檀。数枝斜傍小亭闲。黄昏人倚阑。
阳关引|四望寒烟结。黯淡秋容越。孤舟短棹，人来往，心凄切。念故乡生处，却是云山接。奈多愁，又隔云山第几折。水漾明霞影，乌啼彻。最关情事，天边雁，楼头月。只斜阳树树，与当年无别。试临风回首，空见江流咽。
阳关曲|漠漠彤云蔽日光，唯闻牧犬偶汪汪。羊儿U雪觅衰草，我拾枯枝U冻U。
阳台梦|绿鬟风动烟丝袅，碧纱如雾窗开早。杨花蓦地扑人来，舞东风不了。伤心无限事，渐觉蛾眉翠少。十分消瘦百分慵，只镜中人老。
阳台路|巫山梦，浦兰含彩照，朝云神女。谁把纤秾长短，写出迁延徐步。宋玉当时，U态瑰姿，彩毫曾赋。梦来去。又瑶佩褰帷，杳不知处。但见吴绫一幅，绣无双鸿惊凤举。彩缥吹烟，香透缯云丝雨。只描到使君，银钩小字，断肠千缕。大夫枕上依依，梦魂谁主。
阳春|去年愁，今年事，依旧望春凄绝。帘户好东风，黄昏近燕子归傍画梁说。放镫时节。惊故国堕梅如雪。才信粉坼红黏醉，醒中易成消歇。倦游宴东园湔裙路。谁误约书花写叶。而今歌尘绿遍，溅回波卷泪双叠。新声但有暮鴂。更恼乱玉龙吹彻。看门外逝水漂花去，江南梦阔。
陌上花|谁知重得逢君，却在荒江茅屋。注眼相看，惜杀僬花悴玉。旗亭百首凄凉句，空写愁肠万曲。竟何堪惹起风狂雨横，摧兰杀菊。故知来决绝有情无语，呜咽啼珠簌簌。拆断连环，天也妒人心足。好风明月羞重对，此去前途未卜。这情怀，分付残春杜宇，一年年哭。
隔帘听|正是恹恹天气，十五盈盈女。十三弦上情千缕。看玉比蝉钿，银排雁柱。弹再鼓。动春纤当窗手语。音如诉。含宫嚼羽。婉转歌喉吐。斜搊慢撚相思谱。空闺似入，湘江凄楚。潇潇雨。偷将泪丝重数。
隔浦莲近拍|银湾初霁暮雨。鹊赴秋期去。浅月窥清夜，凉生一天风露。纤巧云暗度。河桥路。缥缈乘鸾女。正容与。西厢旧约，玉娇谁见私语。柔情不尽，好似冰绡云缕。回首天涯又怨阻。无语。西风魂断机杼。
雨中花令|千里泠泠冰雪。送过几多英杰。送到如今，英雄巳尽，怒浪都空设。醉向长江呼短楫。恰好当头明月。𫖯首浪排空，热酒浇来，滴滴英雄血。
雨中花慢|故国当年得意，射麋上苑，走马长楸。对葱葱佳气，赤县神州。好景何曾虚过，胜友是处相留。向伊川雪夜，洛浦花朝，占断狂游。胡尘卷地，南走炎荒，曳裾强学应刘。空漫说螭蟠龙卧，谁取封侯。塞雁年年北去，蛮江日日西流。此生老矣，除非春梦，重到东周。
雨霖铃|花风初掣。趁新晴好，试理轻楫。漱珠桥下流水，闻呜咽处，再难清澈。底事年年密约，忍轻与抛撇。顿触起要眇闲情，近岸梅苞似心结。那堪预惜芳菲节。便千红过眼无人悦。繁华料成香土，检旧日艳怀应别。且莫流连，空惹相思历乱难掇。想翠袖折得春归，笑撚看新月。
雪夜渔舟|晚风歇。谩自棹扁舟，顺流观雪。山耸瑶峰，林森玉树，高下尽无分别。性情澄彻。更没个故人堪说。恍然身世，如居天上，水晶宫阙。万尘声影绝。透尘空无外，水天相接。浩气冲盈，真宫深厚，永夜不愁寒冽。愧怜鄙劣。只解道赴炎趋热。停桡失笑，知心都付，野梅江月。
雪明鳷鹊夜|望五云多处春深，开阆苑别就蓬岛。正梅雪韵清，桂月光皎。凤帐龙帘萦嫩风，御座深翠金间绕。半天中香泛千花，灯挂百宝。圣时观风重腊，有箫鼓沸空，锦绣匝道。竞呼卢气贯调欢笑。暗里金钱掷下，来侍燕歌太平睿藻。愿年年此际，迎春不老。
雪梅香|岁将暮，云帆风卷正凄凉。见梅花呈瑞，素英澹薄含芳。千片逞姿向江国，一枝无力倚邻墙。凝眸望，昨夜前村，雅态难忘。争妍斗鲜洁，皓彩寒辉，冷艳溥香。姑射真人，更兼粉傅容光。梁苑奇才动佳句，汉宫娇态学严妆。无憀恨，独对光辉，别岸垂杨。
雪狮儿|倦眠仍醒，危蹲似懒，憨憨帘幕。试爪花阴，抓得蝶边红落。佳人漫谑。笑洗面娇容清削。思春苦，屋山声动，隔林姑恶。毯上红丝戏掠。画U香数朵，彩缠金索。一线双睛，午验虬签方觉。春葱秀弱。惯揽向香裙兜著。孤付托，鼠子夜中逃却。
雪花飞|携手青云路稳，天声迤逦传呼。袍笏恩章乍赐，春满皇都。何处难忘酒，琼花照玉壶。归袅丝梢竞醉，雪舞郊衢。
霓裳中序第一|璇宫罢夜织。弄玉催停骖凤翼。归去钟陵旧宅。算唐韵四声，曾佣仙笔。瑶台弟一。问绣襦甲帐谁识。陪清课，叠笺试墨，此福最消得。予亦。救贫无策。叹纸贵研斗价失。丝阑愁与共擘。脉望何功，字枉三食。赋情空自惜。况乱久漂蘦钿尺。双飞远，江山如梦，坐对两凄恻。
霜叶飞|绣屏开了。惊诗梦娇莺啼破春悄。隐将谱字转清圆，正杏梁声绕。看帖帖蛾眉淡扫。不知能聚愁多少。叹客里凄凉，尚记得当年雅音，低唱还好。同是流落殊乡，相逢何晚，坐对真被花恼。贞元朝士已无多，但暮烟衰草。未忘得春风窈窕。却怜张绪如今老。且慰我留连意，莫说西湖，那时苏小。
霜天晓角|淡烟微隔。几点投林翮。千古澄江秀句，空感慨有谁索。拍拍。水光白。小舟争过客。沽酒归来樵叟，相随到许仙宅。
霜花腴|稻塍径窄，耐浅寒低颦屡整罗裳。风嫩波沈，橹稀人淡，深秋共倚斜阳。暮山静妆，对镜奁还晕丹黄。溯来时翠柏阴多，故家乔木感凄凉。谁醒泛秋轻梦，近荒城一角，夜色茫茫。邀醉清灯，留英残菊，连宵倦客幽窗。旧游可伤，纵再来休管沧桑更西湖倩影兰桡，那堪思故乡。
露华|沈郎学圃，傍罨画溪边，点染千树。十亩绿阴，接叶交柯怜汝。藤梢橘刺森然，饱几载江南烟雨。垂垂熟，来禽过时，偷眼衔去。青蓑箬笠容与，羡种杏条桑，经济如许。春雪未老云卿，东湖暂结幽趣。儿子上树生狙，早摘下翠盘无数。秋气冷，虫声断畦静否。
青玉案|秾桃艳李春犹浅。踏青去心情懒。燕子归来偏又晚。清明过了，轻寒未减。暮雨纱窗暗。新来莫道音书断。入梦时时记重见。夜半灯花和泪剪。红楼一角，春星万点。人在江南岸。
青门引|雨冷晴还冷，冷暖雨晴难定。壶觞废置已多时，年来戒酒，总为杜陵病。人间大梦谁先醒。我在耽禅静。笑他明月多事，穿窗做弄炉烟影。
青门饮|五鹿春沙，百花晴槛，计程犹是，帝京三辅。嫩柳鞭丝，斜阳帽影，碧草依然南浦。且莫匆匆别，试同寻上元游侣。香车宝马，暗尘明月，尽堪君住。况有盈尊清醑。便醉拥红妆，听歌金缕。良会无多，酒人能几，忍使骊驹催去。卧阁漳河畔，正绿水芙蓉深处。从今两地，相思千里，梦魂辛苦。
鞓红|粉香尤嫩，衾寒可惯。怎奈向春心已转。玉容别是，一般闲婉。悄不管桃红香浅。月影帘栊，金琼波面。渐细细香风满院。一枝折寄，故人虽远，辄莫使江南信断。
韵令|是男是女，都有官称。孙儿仕也登。时新衣著，不待经营。寒时火匮，春里花亭。星辰上履，我只唤卿卿。寿开八秩，两鬓全青。颜红步武轻。定知前面，大有年龄。芝兰玉树，更愿充庭。为询王母，桃颗几时赪。
风光好|掩花关。启花关。看偏春光春又残。动愁端。空庭雨过苔痕碧。天寥寂。短短回廊曲曲栏。且盘桓。
风入松|心心念念忆相逢。别恨谁浓。就中懊恼难拼处，是擘钗分钿匆匆。却似桃源路失，落花空记前踪。彩笺书尽浣溪红。深意难通。强欢殢酒图消遣，到醒来愁闷还重。若是初心未改，多应此意须同。
风流子|晓镜妆开红蓼。小鸟弄枝巧笑。含桃露，浥芳丛，夜夜烧香心悄。月柔，风杳。环佩云归碧岛。
飞雪满群山|珠箔惊寒，铜壶延日，碎琼飞屑无痕。四山沉睡，危楼倦倚，暮天换遍颓云。老夫开笑口，对银海还倾数樽。岁华催晚，明年健在，扶杖待情曛。思故宅平江高卧，傍打头茅屋经几黄昏。苦吟心眼，穷阴气候，此时半臂谁温。画阑呵手地，有蓑笠邻翁扣门。绛梅开未，相携远走城外村。
飞龙宴|炎炎暑气时，流光闪烁，闲扃深院。水阁凉亭，半开帘幕遥观。灼灼榴花吐艳。细雨洒小荷香浅。树影竹影，清凉潇洒，枕簟摇纨扇。堪叹浮世忙如箭。对良辰欢乐，莫辞频劝。遇酒逢歌，恣情遂意迷恋。须信人生聚散。奈区区利牵名绊。少年未倦。良天皓月金尊满。
饮马歌|句骊形胜地。黠虏锋何锐。一朝援师知。剑麾旄头死。夜苍茫。草色黄。画角连营起。万山里。
马家春慢|珠箔风轻，绣帘浪卷，乍入人间蓬岛。斗玉阑干，渐庭馆帘栊春晓。天许奇葩贵品，异繁杏夭桃轻巧。命化工倾国风流，□与一枝纤妙。樽前五陵年少。纵丹青异格，难别颜貌。悲露凝烟，困红娇额，微颦低笑。须信浓香易歇，更莫惜醉攀吟绕。待舞蝶游蜂，细把芳心都告。
驻马听|锦帐香衾总虚设，伤心只有天知。千山万水，帆樯鞍马，关河抵死相随。最怜伊，背地里会也些儿。磨折千端，不成还罢，况又分离。银瓶那收覆水，平地难追。恨露水缘分，谁教伊为。一任鸳鸯，卅六历乱，何忍思维。再见面，怕桃花开过繁时。
高山流水|七弦拂处起春风。谱幽情判白裁红。闲坐理金徽，公馀雅赏谁同。挥毫际换征移宫。依稀有，多少新谣旧曲，付与飞龙。恁铜琶铁板，大汉倩关东。囊中。连珠又双月，排列著几许枯桐。攫U尽深愉，一一与政相通。免平沙落遍哀鸿。旗亭上只听歌来五裤，写出欢悰。胜耆卿井，水随处播芳踪。
高平探芳新|小屏山，又迤新镜华，雨声依旧。梦绮东风，香椀愔愔萦昼。烟江恍藏系艇，似成连琴去后。剩春仙岩扉倚，况是冰弦弹瘦。芳伴相携更有。任款步送波，连情结袖。晕月支寒，依约婵娟慵斗。相怜金花胜里，怕迎年莺语漏。向帘栊，新妆罢个人知否。
高阳台|宛马吟愁，粤鸡啼恨，流虹休问猗兰。丹鼎龙归，一丘空指苍烟。蒲轮正好贤良聚，奈褰裳海上仙山。甚蓬莱，误了阿房，重误甘泉。神君帐里知何语，但返魂香烬，枉赋哀蝉。五U鹃声，负他桃熟千年。谁论朱鸟窗中事，剩初明泪洒通天。最难禁，玉椀凄凉，宛在人间。
鬓边华|蕊生金焰欲爇。春褪尾从伊诀绝。梦红衣焚却前身，等红药桥边葬月。馀温洇过深香，谪堕者风摩雨绁。是吾也相遇相持，是吾也忘生忘灭。
鬲溪梅令|并无蜂蝶与传香。素衣裳。立到祁寒深下履严霜。折来痴在肠。几抔风雪结云浆。又初阳。销我百千千念小沧桑。一春如可偿。
鱼游春水|蕃马屏风小。围向洞房春正好。鸳鸯飞起，不道云深波杳。映日曾怜杏蕊新，笼烟还忆杨枝袅。片月当亏，双鱼恁少。远道萋萋芳草。天外山同眉黛扫。谁知孤客登临，总伤怀抱。轻寒轻暝春归久，闲闷闲愁秋早到。断续哀蛩，萧疏丛筱。
鹊桥仙|梅英送腊，椒盘迎瑞，争羡屠苏先酌。红炉画阁沸笙歌，谁解道羁人萧索。光阴撚指，韶华过眼，万斛清愁如昨。明朝试说向东风，好为我一齐吹却。
鹤冲天|桐阴路转，叶底残花堕。已过禁烟节，传新火。见伊镫影畔，朱颜敛双眉锁。久久回身坐。不言不语，但只冷落别个。分明好事偏遭破。先验钗凤拆，衾鸾亸。假道元无意，还则肯相从么。此恨天鉴那。平生心愿，未经恁般折挫。
鹦鹉曲|侬家鹦鹉洲边住。是个不识字渔父。浪花中一叶扁舟，睡煞江南烟雨。觉来时满眼青山，抖擞绿蓑归去。算从前错怨天公，甚也有安排我处。
鹧鸪天|开敛含情蕊缀珠，安排净水插瓶初。深红浅白娇如面，似有还无香袭裾。重整宴，更倾壶，婆娑花影映吾庐。半生坎坷都忘却，高谊可铭人意舒。
麦秀两岐|抚字多惭德。更苦催科棘。皮骨存，髓空吸。太守有何力。雨岐双穗知无益。感今惭昔。父老怜愚直。有道投佳什。远相传，图画识。异日山阳笛。吾将从此辞羁的。雪鸿留迹。
黄河清慢|花草苏州凋梦绀。春镫销尽奇燄。翠袖暮寒人独，红罗谁忏。长恐吴棠嫁后，紫兰悴酴醾老渐。砌边摇落芳丛，茂院深夕雨微敛。凭阑细数丁年，湖云小二分禅意犹欠。邓尉露痕，收拾瑶华千点。重订金阊旧史，灌园计河清可念。爱莲堂外，寻三径岫烟新染。
黄莺儿|经岁漫相思。到窗前，破腊时。问伊清瘦因何事。怕东君未知。看南枝放迟。迢迢驿使谁堪寄。夜来宜。无风有月，把酒对冰姿。
黄钟乐|烟霏含雨冷凄凄。愁卧兰房深夜，镫烬梦迷离。传道玉关征戍远，行人还在玉关西。春去秋来芳节稀。鱼雁浮沈无据，欢会更难期。唯有年年衾枕畔，绣鸳鸯处总双飞。
黄鹂绕碧树|春鹊喧华屋。寒威未减，雪霏染暮。镇日逡巡，对苍烟碎乱，隔溪妆素。翠尊易泣，又山断波连羁绪。堪爱是薄薄斜阳，暖上重衣生煦。陌草红心已吐。泪花飞顿多闲虑。信无住。怕东风聚恨，浓污尘土。尽有鬓丝万缕。不系得韶华住。何人上苑移根，独偎芳树。
黄鹤引|生逢垂拱。不识干戈免田陇。士林书圃终年，庸非天宠。才初U茸。老去支离何用。浩然归弄。似黄鹤秋风相送。尘事塞翁心，浮世庄生梦。漾舟遥指烟波，群山森动。神闲意耸。回首利U名鞚。此情谁共。问几斛淋浪春瓮。
黄鹤洞仙|传得清虚剑。心内深深点。木上金丝来往牵。马风占。更把风摇飐。卦象常推渐。功行时时检。黄鹤沿中仙要成，马风赡。日有真灵验。
鼓笛令|酒阑命友闲为戏。打揭儿非常惬意。各自输赢只赌是。赏罚采分明须记。小五出来无事。却跋翻和九底。若要十一花下死。管十三不如十二。
齐天乐|湘栊软语红襟小，输他玳梁栖稳。载酒春愁，吹箫夜约，生怕钿期无准。花悰暗省。曾黛语眉传，脂香舌领。笑乞琼浆，云英低首意先肯。罗衫嫩寒初逗，歌尘萧散后，庭院人静。绿径穿花，红街步月，踏遍旧家帘影。兰堂漏永。料镜里鸾孤，衾边凤冷。多累卿卿，夜凉花下等。
龙山会|三月些些影。做夏伤春，梦觉还憧U。前尘飘断梗。凭谁话，楚水吴山凄哽。收拾旧眉痕，又分付新螺端整。望长门千金赋罢，寸怀难省。来宜无产生涯，矛盾齐规，敏辩成佳证。闲情诗展境。南窗坐到眼龙华烟暝。短笛暗吹凉，江海事重催孤兴。理残曩淞波放棹，且寻归艋。